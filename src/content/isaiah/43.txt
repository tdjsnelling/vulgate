Et nunc haec dicit Dominus creans te Iacob et formans te
Israhel noli timere quia redemi te et vocavi nomine tuo meus es
tu. Cum transieris per aquas tecum ero et flumina non operient
te cum ambulaveris in igne non conbureris et flamma non ardebit
in te. Quia ego Dominus Deus tuus Sanctus Israhel salvator tuus
dedi propitiationem tuam Aegyptum Aethiopiam et Saba pro te. Ex quo honorabilis factus es in oculis meis et gloriosus
ego dilexi te et dabo homines pro te et populos pro anima tua. Noli timere quoniam tecum ego sum ab oriente adducam semen
tuum et ab occidente congregabo te. Dicam aquiloni da et austro noli prohibere adfer filios
meos de longinquo et filias meas ab extremis terrae. Et omnem qui invocat nomen meum in gloriam meam creavi eum
et formavi eum et feci eum. Educ foras populum caecum et oculos habentem surdum et
aures ei sunt. Omnes gentes congregatae sunt simul et collectae sunt
tribus quis in vobis adnuntiet istud et quae prima sunt audire
nos faciat dent testes eorum et iustificentur et audiant et
dicant vere. Vos testes mei dicit Dominus et servus meus quem elegi ut
sciatis et credatis mihi et intellegatis quia ego ipse sum ante
me non est formatus deus et post me non erit. Ego sum ego sum Dominus et non est absque me salvator. Ego adnuntiavi et salvavi auditum feci et non fuit in
vobis alienus vos testes mei dicit Dominus et ego Deus. Et ab initio ego ipse et non est qui de manu mea eruat
operabor et quis avertet illud. Haec dicit Dominus redemptor vester Sanctus Israhel
propter vos emisi Babylonem et detraxi vectes universos et
Chaldeos in navibus suis gloriantes. Ego Dominus Sanctus vester creans Israhel Rex vester. Haec dicit Dominus qui dedit in mari viam et in aquis
torrentibus semitam. Qui eduxit quadrigam et equum agmen et robustum simul
obdormierunt nec resurgent contriti sunt quasi linum et
extincti sunt. Ne memineritis priorum et antiqua ne intueamini. Ecce ego facio nova et nunc orientur utique cognoscetis ea
ponam in deserto viam et in invio flumina. Glorificabit me bestia agri dracones et strutiones quia
dedi in deserto aquas flumina in invio ut darem potum populo
meo electo meo. Populum istum formavi mihi laudem meam narrabit. Non me invocasti Iacob nec laborasti in me Israhel. Non obtulisti mihi arietem holocausti tui et victimis tuis
non glorificasti me non te servire feci in oblatione nec
laborem tibi praebui in ture. Non emisti mihi argento calamum et adipe victimarum tuarum
non inebriasti me verumtamen servire me fecisti in peccatis
tuis praebuisti mihi laborem in iniquitatibus tuis. Ego sum ego sum ipse qui deleo iniquitates tuas propter me
et peccatorum tuorum non recordabor. Reduc me in memoriam et iudicemur simul narra si quid
habes ut iustificeris. Pater tuus primus peccavit et interpretes tui praevaricati
sunt in me. Et contaminavi principes sanctos dedi ad internicionem
Iacob et Israhel in blasphemiam.