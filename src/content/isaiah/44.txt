Et nunc audi Iacob serve meus et Israhel quem elegi. Haec dicit Dominus faciens et formans te ab utero
auxiliator tuus noli timere serve meus Iacob et Rectissime quem
elegi. Effundam enim aquas super sitientem et fluenta super aridam
effundam spiritum meum super semen tuum et benedictionem meam
super stirpem tuam. Et germinabunt inter herbas quasi salices iuxta
praeterfluentes aquas. Iste dicet Domini ego sum et ille vocabit in nomine Iacob
et hic scribet manu sua Domino et in nomine Israhel
adsimilabitur. Haec dicit Dominus rex Israhel et redemptor eius Dominus
exercituum ego primus et ego novissimus et absque me non est
deus. Quis similis mei vocet et adnuntiet et ordinem exponat mihi
ex quo constitui populum antiquum ventura et quae futura sunt
adnuntient eis. Nolite timere neque conturbemini ex tunc audire te feci et
adnuntiavi vos estis testes mei numquid est deus absque me et
formator quem ego non noverim. Plastae idoli omnes nihil sunt et amantissima eorum non
proderunt eis ipsi sunt testes eorum quia non vident neque
intellegunt ut confundantur. Quis formavit deum et sculptile conflavit ad nihil utile. Ecce omnes participes eius confundentur fabri enim sunt ex
hominibus convenient omnes stabunt et pavebunt et confundentur
simul. Faber ferrarius lima operatus est in prunis et in malleis
formavit illud et operatus est in brachio fortitudinis suae
esuriet et deficiet non bibet aquam et lassescet. Artifex lignarius extendit normam formavit illud in
runcina fecit illud in angularibus et in circino tornavit illud
et fecit imaginem viri quasi speciosum hominem habitantem in
domo. Succidit cedros tulit ilicem et quercum quae steterat
inter ligna saltus plantavit pinum quam pluvia nutrivit. Et facta est hominibus in focum sumpsit ex eis et
calefactus est et succendit et coxit panes de reliquo autem
operatus est deum et adoravit fecit sculptile et curvatus est
ante illud. Medium eius conbusit igni et de medio eius carnes comedit
coxit pulmentum et saturatus est et calefactus est et dixit va
calefactus sum vidi focum. Reliquum autem eius deum fecit sculptile sibi curvatur
ante illud et adorat illud et obsecrat dicens libera me quia
deus meus es tu. Nescierunt neque intellexerunt lutati enim sunt ne videant
oculi eorum et ne intellegant corde suo. Non recogitant in mente sua neque cognoscunt neque
sentiunt ut dicant medietatem eius conbusi igne et coxi super
carbones eius panes coxi carnes et comedi et de reliquo eius
idolum faciam ante truncum ligni procidam. Pars eius cinis est cor insipiens adoravit illud et non
liberabit animam suam neque dicet forte mendacium est in
dextera mea. Memento horum Iacob et Israhel quoniam servus meus es tu
formavi te servus meus es tu Israhel non oblivisceris mei. Delevi ut nubem iniquitates tuas et quasi nebulam peccata
tua revertere ad me quoniam redemi te. Laudate caeli quoniam fecit Dominus iubilate extrema
terrae resonate montes laudationem saltus et omne lignum eius
quoniam redemit Dominus Iacob et Israhel gloriabitur. Haec dicit Dominus redemptor tuus et formator tuus ex
utero ego sum Dominus faciens omnia extendens caelos solus
stabiliens terram et nullus mecum. Irrita faciens signa divinorum et ariolos in furorem
vertens convertens sapientes retrorsum et scientiam eorum
stultam faciens. Suscitans verbum servi sui et consilium nuntiorum suorum
conplens qui dico Hierusalem habitaberis et civitatibus Iuda
aedificabimini et deserta eius suscitabo. Qui dico profundo desolare et flumina tua arefaciam. Qui dico Cyro pastor meus es et omnem voluntatem meam
conplebis qui dico Hierusalem aedificaberis et templo
fundaberis.