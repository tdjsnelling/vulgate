Ecce servus meus suscipiam eum electus meus conplacuit sibi
in illo anima mea dedi spiritum meum super eum iudicium
gentibus proferet. Non clamabit neque accipiet personam nec audietur foris vox
eius. Calamum quassatum non conteret et linum fumigans non
extinguet in veritate educet iudicium. Non erit tristis neque turbulentus donec ponat in terra
iudicium et legem eius insulae expectabunt. Haec dicit Dominus Deus creans caelos et extendens eos
firmans terram et quae germinant ex ea dans flatum populo qui
est super eam et spiritum calcantibus eam. Ego Dominus vocavi te in iustitia et adprehendi manum tuam
et servavi et dedi te in foedus populi in lucem gentium. Ut aperires oculos caecorum et educeres de conclusione
vinctum de domo carceris sedentes in tenebris. Ego Dominus hoc est nomen meum gloriam meam alteri non dabo
et laudem meam sculptilibus. Quae prima fuerant ecce venerunt nova quoque ego adnuntio
antequam oriantur audita vobis faciam. Cantate Domino canticum novum laus eius ab extremis terrae
qui descenditis in mare et plenitudo eius insulae et
habitatores earum. Sublevetur desertum et civitates eius in domibus habitabit
Cedar laudate habitatores Petrae de vertice montium clamabunt. Ponent Domino gloriam et laudem eius in insulis nuntiabunt. Dominus sicut fortis egredietur sicut vir proeliator
suscitabit zelum vociferabitur et clamabit super inimicos suos
confortabitur. Tacui semper silui patiens fui sicut pariens loquar
dissipabo et absorbebo simul. Desertos faciam montes et colles et omne gramen eorum
exsiccabo et ponam flumina in insulas et stagna arefaciam. Et ducam caecos in via quam nesciunt in semitis quas
ignoraverunt ambulare eos faciam ponam tenebras coram eis in
lucem et prava in recta haec verba feci eis et non dereliqui
eos. Conversi sunt retrorsum confundantur confusione qui
confidunt in sculptili qui dicunt conflatili vos dii nostri. Surdi audite et caeci intuemini ad videndum. Quis caecus nisi servus meus et surdus nisi ad quem
nuntios meos misi quis caecus nisi qui venundatus est quis
caecus nisi servus Domini. Qui vides multa nonne custodies qui apertas habes aures
nonne audies. Et Dominus voluit ut sanctificaret eum et magnificaret
legem et extolleret. Ipse autem populus direptus et vastatus laqueus iuvenum
omnes et in domibus carcerum absconditi sunt facti sunt in
rapinam nec est qui eruat in direptionem et non est qui dicat
redde. Quis est in vobis qui audiat hoc adtendat et auscultet
futura. Quis dedit in direptionem Iacob et Israhel vastantibus
nonne Dominus ipse cui peccavimus et noluerunt in viis eius
ambulare et non audierunt legem eius. Et effudit super eum indignationem furoris sui et forte
bellum et conbusit eum in circuitu et non cognovit et succendit
eum et non intellexit.