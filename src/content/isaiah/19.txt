Onus Aegypti ecce Dominus ascendet super nubem levem et
ingredietur Aegyptum et movebuntur simulacra Aegypti a facie
eius et cor Aegypti tabescet in medio eius. Et concurrere faciam Aegyptios adversum Aegyptios et
pugnabit vir contra fratrem suum et vir contra amicum suum
civitas adversus civitatem regnum adversus regnum. Et disrumpetur spiritus Aegypti in visceribus eius et
consilium eius praecipitabo et interrogabunt simulacra sua et
divinos suos et pythones et ariolos. Et tradam Aegyptum in manu dominorum crudelium et rex
fortis dominabitur eorum ait Dominus Deus exercituum. Et arescet aqua de mari et fluvius desolabitur atque
siccabitur. Et deficient flumina adtenuabuntur et siccabuntur rivi
aggerum calamus et iuncus marcescet. Nudabitur alveus rivi a fonte suo et omnis sementis inrigua
siccabitur arescet et non erit. Et maerebunt piscatores et lugebunt omnes mittentes in
flumen hamum et expandentes rete super faciem aquae marcescent. Confundentur qui operabantur linum pectentes et texentes
subtilia. Et erunt inrigua eius flaccentia omnes qui faciebant
lacunas ad capiendos pisces. Stulti principes Taneos sapientes consiliarii Pharao
dederunt consilium insipiens quomodo dicetis Pharaoni filius
sapientium ego filius regum antiquorum. Ubi sunt nunc sapientes tui adnuntient tibi et indicent
quid cogitaverit Dominus exercituum super Aegyptum. Stulti facti sunt principes Taneos emarcuerunt principes
Mempheos deceperunt Aegyptum angulum populorum eius. Dominus miscuit in medio eius spiritum vertiginis et
errare fecerunt Aegyptum in omni opere suo sicut errat ebrius
et vomens. Et non erit Aegypto opus quod faciat caput et caudam
incurvantem et refrenantem. In die illa erit Aegyptus quasi mulieres et stupebunt et
timebunt a facie commotionis manus Domini exercituum quam ipse
movebit super eam. Et erit terra Iuda Aegypto in festivitatem omnis qui
illius fuerit recordatus pavebit a facie consilii Domini
exercituum quod ipse cogitavit super eam. In die illa erunt quinque civitates in terra Aegypti
loquentes lingua Chanaan et iurantes per Dominum exercituum
civitas Solis vocabitur una. In die illa erit altare Domini in medio terrae Aegypti et
titulus iuxta terminum eius Domini. Et erit in signum et in testimonium Domino exercituum in
terra Aegypti clamabunt enim ad Dominum a facie tribulantis et
mittet eis salvatorem et propugnatorem qui liberet eos. Et cognoscetur Dominus ab Aegypto et cognoscent Aegyptii
Dominum in die illa et colent eum in hostiis et muneribus et
vota vovebunt Domino et solvent. Et percutiet Dominus Aegyptum plaga et sanabit eam et
revertentur ad Dominum et placabitur eis et sanabit eos. In die illa erit via de Aegypto in Assyrios et intrabit
Assyrius Aegyptum et Aegyptius in Assyrios et servient Aegyptii
Assur. In die illa erit Israhel tertius Aegyptio et Assyrio
benedictio in medio terrae. Cui benedixit Dominus exercituum dicens benedictus populus
meus Aegypti et opus manuum mearum Assyrio hereditas autem mea
Israhel.