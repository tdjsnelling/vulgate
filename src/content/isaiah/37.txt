Et factum est cum audisset rex Ezechias scidit vestimenta
sua et obvolutus est sacco et intravit in domum Domini. Et misit Eliachim qui erat super domum et Sobnam scribam et
seniores de sacerdotibus opertos saccis ad Isaiam filium Amos
prophetam. Et dixerunt ad eum haec dicit Ezechias dies tribulationis
et correptionis et blasphemiae dies haec quia venerunt filii
usque ad partum et virtus non est parienti. Si quo modo audiat Dominus Deus tuus verba Rabsaces quem
misit rex Assyriorum dominus suus ad blasphemandum Deum
viventem et obprobrandum sermonibus quos audivit Dominus Deus
tuus leva ergo orationem pro reliquiis quae reppertae sunt. Et venerunt servi regis Ezechiae ad Isaiam. Et dixit ad eos Isaias haec dicetis domino vestro haec
dicit Dominus ne timeas a facie verborum quae audisti quibus
blasphemaverunt pueri regis Assyriorum me. Ecce ego dabo ei spiritum et audiet nuntium et revertetur
ad terram suam et corruere eum faciam gladio in terra sua. Reversus est autem Rabsaces et invenit regem Assyriorum
proeliantem adversus Lobna audierat enim quia profectus esset
de Lachis. Et audivit de Tharaca rege Aethiopiae dicentes egressus est
ut pugnet contra te quod cum audisset misit nuntios ad Ezechiam
dicens. Haec dicetis Ezechiae regi Iudae loquentes non te decipiat
Deus tuus in quo tu confidis dicens non dabitur Hierusalem in
manu regis Assyriorum. Ecce tu audisti omnia quae fecerunt reges Assyriorum
omnibus terris quas subverterunt et tu poteris liberari. Numquid eruerunt eos dii gentium quos subverterunt patres
mei Gozan et Aran et Reseph et filios Eden qui erant in
Thalassar. Ubi est rex Emath et rex Arfad et rex urbis Seffarvaim
Anahe et Ava. Et tulit Ezechias libros de manu nuntiorum et legit eos et
ascendit in domum Domini et expandit eos Ezechias coram Domino. Et oravit Ezechias ad Dominum dicens. Domine exercituum Deus Israhel qui sedes super cherubin tu
es Deus solus omnium regnorum terrae tu fecisti caelum et
terram. Inclina Domine aurem tuam et audi aperi Domine oculos tuos
et vide et audi omnia verba Sennacherib quae misit ad
blasphemandum Deum viventem. Vere enim Domine desertas fecerunt reges Assyriorum terras
et regiones earum. Et dederunt deos earum igni non enim erant dii sed opera
manuum hominum lignum et lapis et comminuerunt eos. Et nunc Domine Deus noster salva nos de manu eius et
cognoscant omnia regna terrae quia tu es Dominus solus. Et misit Isaias filius Amos ad Ezechiam dicens haec dicit
Dominus Deus Israhel pro quibus rogasti me de Sennacherib rege
Assyriorum. Hoc est verbum quod locutus est Dominus super eum despexit
te subsannavit te virgo filia Sion post te caput movit filia
Hierusalem. Cui exprobrasti et quem blasphemasti et super quem
exaltasti vocem et levasti altitudinem oculorum tuorum ad
Sanctum Israhel. In manu servorum tuorum exprobrasti Domino et dixisti in
multitudine quadrigarum mearum ego ascendi altitudinem montium
iuga Libani et succidam excelsa cedrorum eius electas abietes
illius et introibo altitudinem summitatis eius saltum Carmeli
eius. Ego fodi et bibi aquam et exsiccavi vestigio pedis mei
omnes rivos aggerum. Numquid non audisti quae olim fecerim ei ex diebus
antiquis ego plasmavi illud et nunc adduxi et factum est in
eradicationem collium conpugnantium et civitatum munitarum. Habitatores earum breviata manu contremuerunt et confusi
sunt facti sunt sicut faenum agri et gramen pascuae et herba
tectorum quae exaruit antequam maturesceret. Habitationem tuam et egressum tuum et introitum tuum
cognovi et insaniam tuam contra me. Cum fureres adversum me superbia tua ascendit in aures
meas ponam ergo circulum in naribus tuis et frenum in labiis
tuis et reducam te in viam per quam venisti. Tibi autem hoc erit signum comede hoc anno quae sponte
nascuntur et in anno secundo pomis vescere in anno autem tertio
seminate et metite et plantate vineas et comedite fructum earum. Et mittet id quod salvatum fuerit de domo Iuda et quod
reliquum est radicem deorsum et faciet fructum sursum. Quia de Hierusalem exibunt reliquiae et salvatio de monte
Sion zelus Domini exercituum faciet istud. Propterea haec dicit Dominus de rege Assyriorum non
introibit civitatem hanc et non iaciet ibi sagittam et non
occupabit eam clypeus et non mittet in circuitu eius aggerem. In via qua venit per eam revertetur et civitatem hanc non
ingredietur dicit Dominus. Et protegam civitatem istam ut salvem eam propter me et
propter David servum meum. Egressus est autem angelus Domini et percussit in castris
Assyriorum centum octoginta quinque milia et surrexerunt mane
et ecce omnes cadavera mortuorum. Et egressus est et abiit et reversus est Sennacherib rex
Assyriorum et habitavit in Nineve. Et factum est cum adoraret in templo Nesrach deum suum
Adramelech et Sarasar filii eius percusserunt eum gladio
fugeruntque in terram Ararat et regnavit Asoraddon filius eius
pro eo.