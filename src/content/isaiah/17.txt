Onus Damasci ecce Damascus desinet esse civitas et erit
sicut acervus lapidum in ruina. Derelictae civitates Aroer gregibus erunt et requiescent
ibi et non erit qui exterreat. Et cessabit adiutorium ab Ephraim et regnum a Damasco et
reliquiae Syriae sicut gloria filiorum Israhel erunt dicit
Dominus exercituum. Et erit in die illa adtenuabitur gloria Iacob et pingue
carnis eius marcescet. Et erit sicut congregans in messe quod restiterit et
brachium eius spicas leget et erit sicut quaerens spicas in
valle Rafaim. Et relinquetur in eo sicut racemus et sicut excussio oleae
duarum aut trium olivarum in summitate rami sive quattuor aut
quinque in cacuminibus eius fructus eius dicit Dominus Deus
Israhel. In die illa inclinabitur homo ad factorem suum et oculi
eius ad Sanctum Israhel respicient. Et non inclinabitur ad altaria quae fecerunt manus eius et
quae operati sunt digiti eius non respiciet lucos et delubra. In die illa erunt civitates fortitudinis eius derelictae
sicut aratra et segetes quae derelictae sunt a facie filiorum
Israhel et erit deserta. Quia oblita es Dei salvatoris tui et Fortis adiutoris tui
non es recordata propterea plantabis plantationem fidelem et
germen alienum seminabis. In die plantationis tuae labrusca et mane semen tuum
florebit ablata est messis in die hereditatis et dolebit
graviter. Vae multitudo populorum multorum ut multitudo maris
sonantis et tumultus turbarum sicut sonitus aquarum multarum. Sonabunt populi sicut sonitus aquarum inundantium et
increpabit eum et fugiet procul et rapietur sicut pulvis
montium a facie venti et sicut turbo coram tempestate. In tempore vespere et ecce turbatio in matutino et non
subsistet haec est pars eorum qui vastaverunt nos et sors
diripientium nos.