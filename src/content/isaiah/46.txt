Conflatus est Bel contritus est Nabo facta sunt simulacra
eorum bestiis et iumentis onera vestra gravi pondere usque ad
lassitudinem. Contabuerunt et contrita sunt simul non potuerunt salvare
portantem et anima eorum in captivitatem ibit. Audite me domus Iacob et omne residuum domus Israhel qui
portamini a meo utero qui gestamini a mea vulva. Usque ad senectam ego ipse et usque ad canos ego portabo
ego feci et ego feram et ego portabo et salvabo. Cui adsimilastis me et adaequastis et conparastis me et
fecistis similem. Qui confertis aurum de sacculo et argentum statera
ponderatis conducentes aurificem ut faciat deum et procidunt et
adorant. Portant illud in umeris gestantes et ponentes in loco suo
et stabit ac de loco suo non movebitur sed et cum clamaverint
ad eum non audiet de tribulatione non salvabit eos. Mementote istud et fundamini redite praevaricatores ad cor. Recordamini prioris saeculi quoniam ego sum Deus et non est
ultra Deus nec est similis mei. Adnuntians ab exordio novissimum et ab initio quae necdum
facta sunt dicens consilium meum stabit et omnis voluntas mea
fiet. Vocans ab oriente avem et de terra longinqua virum
voluntatis meae et locutus sum et adducam illud creavi et
faciam illud. Audite me duro corde qui longe estis a iustitia. Prope feci iustitiam meam non elongabitur et salus mea non
morabitur dabo in Sion salutem et Israheli gloriam meam.