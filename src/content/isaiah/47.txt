Descende sede in pulverem virgo filia Babylon sede in terra
non est solium filiae Chaldeorum quia ultra non vocaberis
mollis et tenera. Tolle molam et mole farinam denuda turpitudinem tuam
discoperi umerum revela crus transi flumina. Revelabitur ignominia tua et videbitur obprobrium tuum
ultionem capiam et non resistet mihi homo. Redemptor noster Dominus exercituum nomen illius Sanctus
Israhel. Sede tace et intra in tenebras filia Chaldeorum quia non
vocaberis ultra domina regnorum. Iratus sum super populum meum contaminavi hereditatem meam
et dedi eos in manu tua non posuisti eis misericordias super
senem adgravasti iugum tuum valde. Et dixisti in sempiternum ero domina non posuisti haec
super cor tuum neque recordata es novissimi tui. Et nunc audi haec delicata et habitans confidenter quae
dicis in corde tuo ego sum et non est praeter me amplius non
sedebo vidua et ignorabo sterilitatem. Venient tibi duo haec subito in die una sterilitas et
viduitas universa venerunt super te propter multitudinem
maleficiorum tuorum et propter duritiam incantatorum tuorum
vehementem. Et fiduciam habuisti in malitia tua et dixisti non est qui
videat me sapientia tua et scientia tua haec decepit te et
dixisti in corde tuo ego sum et praeter me non est altera. Veniet super te malum et nescies ortum eius et inruet
super te calamitas quam non poteris expiare veniet super te
repente miseria quam nescies. Sta cum incantatoribus tuis et cum multitudine
maleficiorum tuorum in quibus laborasti ab adulescentia tua si
forte quid prosit tibi aut si possis fieri fortior. Defecisti in multitudine consiliorum tuorum stent et
salvent te augures caeli qui contemplabantur sidera et
supputabant menses ut ex eis adnuntiarent ventura tibi. Ecce facti sunt quasi stipula ignis conbusit eos non
liberabunt animam suam de manu flammae non sunt prunae quibus
calefiant nec focus ut sedeant ad eum. Sic facta sunt tibi in quibuscumque laboraveras
negotiatores tui ab adulescentia tua unusquisque in via sua
erraverunt non est qui salvet te.