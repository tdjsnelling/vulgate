Dixit autem princeps sacerdotum si haec ita se habent. Qui ait viri fratres et patres audite Deus gloriae apparuit
patri nostro Abraham cum esset in Mesopotamiam priusquam
moraretur in Charram. Et dixit ad illum exi de terra tua et de cognatione tua et
veni in terram quam tibi monstravero. Tunc exiit de terra Chaldeorum et habitavit in Charram et
inde postquam mortuus est pater eius transtulit illum in terram
istam in qua nunc vos habitatis. Et non dedit illi hereditatem in ea nec passum pedis et
repromisit dare illi eam in possessionem et semini eius post
ipsum cum non haberet filium. Locutus est autem Deus quia erit semen eius accola in terra
aliena et servituti eos subicient et male tractabunt eos annis
quadringentis. Et gentem cui servierint iudicabo ego dixit Deus et post
haec exibunt et deservient mihi in loco isto. Et dedit illi testamentum circumcisionis et sic genuit Isaac
et circumcidit eum die octava et Isaac Iacob et Iacob duodecim
patriarchas. Et patriarchae aemulantes Ioseph vendiderunt in Aegyptum et
erat Deus cum eo. Et eripuit eum ex omnibus tribulationibus eius et dedit ei
gratiam et sapientiam in conspectu Pharaonis regis Aegypti et
constituit eum praepositum super Aegyptum et super omnem domum
suam. Venit autem fames in universam Aegyptum et Chanaan et
tribulatio magna et non inveniebant cibos patres nostri. Cum audisset autem Iacob esse frumentum in Aegypto misit
patres nostros primum. Et in secundo cognitus est Ioseph a fratribus suis et
manifestatum est Pharaoni genus eius. Mittens autem Ioseph accersivit Iacob patrem suum et omnem
cognationem in animabus septuaginta quinque. Et descendit Iacob in Aegyptum et defunctus est ipse et
patres nostri. Et translati sunt in Sychem et positi sunt in sepulchro
quod emit Abraham pretio argenti a filiis Emmor filii Sychem. Cum adpropinquaret autem tempus repromissionis quam
confessus erat Deus Abrahae crevit populus et multiplicatus est
in Aegypto. Quoadusque surrexit rex alius in Aegypto qui non sciebat
Ioseph. Hic circumveniens genus nostrum adflixit patres ut
exponerent infantes suos ne vivificarentur. Eodem tempore natus est Moses et fuit gratus Deo qui
nutritus est tribus mensibus in domo patris sui. Exposito autem illo sustulit eum filia Pharaonis et
enutrivit eum sibi in filium. Et eruditus est Moses omni sapientia Aegyptiorum et erat
potens in verbis et in operibus suis. Cum autem impleretur ei quadraginta annorum tempus ascendit
in cor eius ut visitaret fratres suos filios Israhel. Et cum vidisset quendam iniuriam patientem vindicavit illum
et fecit ultionem ei qui iniuriam sustinebat percusso Aegyptio. Existimabat autem intellegere fratres quoniam Deus per
manum ipsius daret salutem illis at illi non intellexerunt. Sequenti vero die apparuit illis litigantibus et
reconciliabat eos in pacem dicens viri fratres estis ut quid
nocetis alterutrum. Qui autem iniuriam faciebat proximo reppulit eum dicens
quis te constituit principem et iudicem super nos. Numquid interficere me tu vis quemadmodum interfecisti heri
Aegyptium. Fugit autem Moses in verbo isto et factus est advena in
terra Madiam ubi generavit filios duos. Et expletis annis quadraginta apparuit illi in deserto
montis Sina angelus in igne flammae rubi. Moses autem videns admiratus est visum et accedente illo ut
consideraret facta est vox Domini. Ego Deus patrum tuorum Deus Abraham et Deus Isaac et Deus
Iacob tremefactus autem Moses non audebat considerare. Dixit autem illi Dominus solve calciamentum pedum tuorum
locus enim in quo stas terra sancta est. Videns vidi adflictionem populi mei qui est in Aegypto et
gemitum eorum audivi et descendi liberare eos et nunc veni et
mittam te in Aegyptum. Hunc Mosen quem negaverunt dicentes quis te constituit
principem et iudicem hunc Deus principem et redemptorem misit
cum manu angeli qui apparuit illi in rubo. Hic eduxit illos faciens prodigia et signa in terra Aegypti
et in Rubro mari et in deserto annis quadraginta. Hic est Moses qui dixit filiis Israhel prophetam vobis
suscitabit Deus de fratribus vestris tamquam me. Hic est qui fuit in ecclesia in solitudine cum angelo qui
loquebatur ei in monte Sina et cum patribus nostris qui accepit
verba vitae dare nobis. Cui noluerunt oboedire patres nostri sed reppulerunt et
aversi sunt cordibus suis in Aegyptum. Dicentes ad Aaron fac nobis deos qui praecedant nos Moses
enim hic qui eduxit nos de terra Aegypti nescimus quid factum
sit ei. Et vitulum fecerunt in illis diebus et obtulerunt hostiam
simulacro et laetabantur in operibus manuum suarum. Convertit autem Deus et tradidit eos servire militiae caeli
sicut scriptum est in libro Prophetarum numquid victimas aut
hostias obtulistis mihi annis quadraginta in deserto domus
Israhel. Et suscepistis tabernaculum Moloch et sidus dei vestri
Rempham figuras quas fecistis adorare eas et transferam vos
trans Babylonem. Tabernaculum testimonii fuit patribus nostris in deserto
sicut disposuit loquens ad Mosen ut faceret illud secundum
formam quam viderat. Quod et induxerunt suscipientes patres nostri cum Iesu in
possessionem gentium quas expulit Deus a facie patrum nostrorum
usque in diebus David. Qui invenit gratiam ante Deum et petiit ut inveniret
tabernaculum Deo Iacob. Salomon autem aedificavit illi domum. Sed non Excelsus in manufactis habitat sicut propheta dicit. Caelum mihi sedis est terra autem scabillum pedum meorum
quam domum aedificabitis mihi dicit Dominus aut quis locus
requietionis meae est. Nonne manus mea fecit haec omnia. Dura cervice et incircumcisi cordibus et auribus vos semper
Spiritui Sancto resistitis sicut patres vestri et vos. Quem prophetarum non sunt persecuti patres vestri et
occiderunt eos qui praenuntiabant de adventu Iusti cuius vos
nunc proditores et homicidae fuistis. Qui accepistis legem in dispositionem angelorum et non
custodistis. Audientes autem haec dissecabantur cordibus suis et
stridebant dentibus in eum. Cum autem esset plenus Spiritu Sancto intendens in caelum
vidit gloriam Dei et Iesum stantem a dextris Dei et ait ecce
video caelos apertos et Filium hominis a dextris stantem Dei. Exclamantes autem voce magna continuerunt aures suas et
impetum fecerunt unianimiter in eum. Et eicientes eum extra civitatem lapidabant et testes
deposuerunt vestimenta sua secus pedes adulescentis qui
vocabatur Saulus. Et lapidabant Stephanum invocantem et dicentem Domine Iesu
suscipe spiritum meum. Positis autem genibus clamavit voce magna Domine ne statuas
illis hoc peccatum et cum hoc dixisset obdormivit Saulus autem
erat consentiens neci eius.