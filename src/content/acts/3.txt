Petrus autem et Iohannes ascendebant in templum ad horam
orationis nonam. Et quidam vir qui erat claudus ex utero matris suae
baiulabatur quem ponebant cotidie ad portam templi quae dicitur
Speciosa ut peteret elemosynam ab introeuntibus in templum. Is cum vidisset Petrum et Iohannem incipientes introire in
templum rogabat ut elemosynam acciperet. Intuens autem in eum Petrus cum Iohanne dixit respice in nos. At ille intendebat in eos sperans se aliquid accepturum ab
eis. Petrus autem dixit argentum et aurum non est mihi quod autem
habeo hoc tibi do in nomine Iesu Christi Nazareni surge et
ambula. Et adprehensa ei manu dextera adlevavit eum et protinus
consolidatae sunt bases eius et plantae. Et exiliens stetit et ambulabat et intravit cum illis in
templum ambulans et exiliens et laudans Dominum. Et vidit omnis populus eum ambulantem et laudantem Deum. Cognoscebant autem illum quoniam ipse erat qui ad
elemosynam sedebat ad Speciosam portam templi et impleti sunt
stupore et extasi in eo quod contigerat illi. Cum teneret autem Petrum et Iohannem concurrit omnis
populus ad eos ad porticum qui appellatur Salomonis stupentes. Videns autem Petrus respondit ad populum viri israhelitae
quid miramini in hoc aut nos quid intuemini quasi nostra
virtute aut pietate fecerimus hunc ambulare. Deus Abraham et Deus Isaac et Deus Iacob Deus patrum
nostrorum glorificavit Filium suum Iesum quem vos quidem
tradidistis et negastis ante faciem Pilati iudicante illo
dimitti. Vos autem sanctum et iustum negastis et petistis virum
homicidam donari vobis. Auctorem vero vitae interfecistis quem Deus suscitavit a
mortuis cuius nos testes sumus. Et in fide nominis eius hunc quem videtis et nostis
confirmavit nomen eius et fides quae per eum est dedit integram
sanitatem istam in conspectu omnium vestrum. Et nunc fratres scio quia per ignorantiam fecistis sicut et
principes vestri. Deus autem quae praenuntiavit per os omnium prophetarum
pati Christum suum implevit sic. Paenitemini igitur et convertimini ut deleantur vestra
peccata. Ut cum venerint tempora refrigerii a conspectu Domini et
miserit eum qui praedicatus est vobis Iesum Christum. Quem oportet caelum quidem suscipere usque in tempora
restitutionis omnium quae locutus est Deus per os sanctorum
suorum a saeculo prophetarum. Moses quidem dixit quia prophetam vobis suscitabit Dominus
Deus vester de fratribus vestris tamquam me ipsum audietis
iuxta omnia quaecumque locutus fuerit vobis. Erit autem omnis anima quae non audierit prophetam illum
exterminabitur de plebe. Et omnes prophetae a Samuhel et deinceps qui locuti sunt et
adnuntiaverunt dies istos. Vos estis filii prophetarum et testamenti quod disposuit
Deus ad patres vestros dicens ad Abraham et in semine tuo
benedicentur omnes familiae terrae. Vobis primum Deus suscitans Filium suum misit eum
benedicentem vobis ut convertat se unusquisque a nequitia sua.