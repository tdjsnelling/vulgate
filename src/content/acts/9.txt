Saulus autem adhuc inspirans minarum et caedis in discipulos
Domini accessit ad principem sacerdotum. Et petiit ab eo epistulas in Damascum ad synagogas ut si
quos invenisset huius viae viros ac mulieres vinctos perduceret
in Hierusalem. Et cum iter faceret contigit ut adpropinquaret Damasco et
subito circumfulsit eum lux de caelo. Et cadens in terram audivit vocem dicentem sibi Saule Saule
quid me persequeris. Qui dixit quis es Domine et ille ego sum Iesus quem tu
persequeris. Sed surge et ingredere civitatem et dicetur tibi quid te
oporteat facere viri autem illi qui comitabantur cum eo stabant
stupefacti audientes quidem vocem neminem autem videntes. Surrexit autem Saulus de terra apertisque oculis nihil
videbat ad manus autem illum trahentes introduxerunt Damascum. Et erat tribus diebus non videns et non manducavit neque
bibit. Erat autem quidam discipulus Damasci nomine Ananias et
dixit ad illum in visu Dominus Anania at ille ait ecce ego
Domine. Et Dominus ad illum surgens vade in vicum qui vocatur
Rectus et quaere in domo Iudae Saulum nomine Tarsensem ecce
enim orat. Et vidit virum Ananiam nomine introeuntem et inponentem
sibi manus ut visum recipiat. Respondit autem Ananias Domine audivi a multis de viro hoc
quanta mala sanctis tuis fecerit in Hierusalem. Et hic habet potestatem a principibus sacerdotum alligandi
omnes qui invocant nomen tuum. Dixit autem ad eum Dominus vade quoniam vas electionis est
mihi iste ut portet nomen meum coram gentibus et regibus et
filiis Israhel. Ego enim ostendam illi quanta oporteat eum pro nomine meo
pati. Et abiit Ananias et introivit in domum et inponens ei manus
dixit Saule frater Dominus misit me Iesus qui apparuit tibi in
via qua veniebas ut videas et implearis Spiritu Sancto. Et confestim ceciderunt ab oculis eius tamquam squamae et
visum recepit et surgens baptizatus est. Et cum accepisset cibum confortatus est fuit autem cum
discipulis qui erant Damasci per dies aliquot. Et continuo in synagogis praedicabat Iesum quoniam hic est
Filius Dei. Stupebant autem omnes qui audiebant et dicebant nonne hic
est qui expugnabat in Hierusalem eos qui invocabant nomen istud
et huc ad hoc venit ut vinctos illos duceret ad principes
sacerdotum. Saulus autem magis convalescebat et confundebat Iudaeos qui
habitabant Damasci adfirmans quoniam hic est Christus. Cum implerentur autem dies multi consilium fecerunt Iudaei
ut eum interficerent. Notae autem factae sunt Saulo insidiae eorum custodiebant
autem et portas die ac nocte ut eum interficerent. Accipientes autem discipuli eius nocte per murum dimiserunt
eum submittentes in sporta. Cum autem venisset in Hierusalem temptabat iungere se
discipulis et omnes timebant eum non credentes quia esset
discipulus. Barnabas autem adprehensum illum duxit ad apostolos et
narravit illis quomodo in via vidisset Dominum et quia locutus
est ei et quomodo in Damasco fiducialiter egerit in nomine Iesu. Et erat cum illis intrans et exiens in Hierusalem et
fiducialiter agens in nomine Domini. Loquebatur quoque et disputabat cum Graecis illi autem
quaerebant occidere eum. Quod cum cognovissent fratres deduxerunt eum Caesaream et
dimiserunt Tarsum. Ecclesia quidem per totam Iudaeam et Galilaeam et Samariam
habebat pacem et aedificabatur ambulans in timore Domini et
consolatione Sancti Spiritus replebatur. Factum est autem Petrum dum pertransiret universos devenire
et ad sanctos qui habitabant Lyddae. Invenit autem ibi hominem quendam nomine Aeneam ab annis
octo iacentem in grabatto qui erat paralyticus. Et ait illi Petrus Aeneas sanat te Iesus Christus surge et
sterne tibi et continuo surrexit. Et viderunt illum omnes qui habitabant Lyddae et Saronae
qui conversi sunt ad Dominum. In Ioppe autem fuit quaedam discipula nomine Tabitas quae
interpretata dicitur Dorcas haec erat plena operibus bonis et
elemosynis quas faciebat. Factum est autem in diebus illis ut infirmata moreretur
quam cum lavissent posuerunt eam in cenaculo. Cum autem prope esset Lydda ab Ioppe discipuli audientes
quia Petrus esset in ea miserunt duos viros ad eum rogantes ne
pigriteris venire usque ad nos. Exsurgens autem Petrus venit cum illis et cum advenisset
duxerunt illum in cenaculum et circumsteterunt illum omnes
viduae flentes et ostendentes tunicas et vestes quas faciebat
illis Dorcas. Eiectis autem omnibus foras Petrus ponens genua oravit et
conversus ad corpus dixit Tabita surge at illa aperuit oculos
suos et viso Petro resedit. Dans autem illi manum erexit eam et cum vocasset sanctos et
viduas adsignavit eam vivam. Notum autem factum est per universam Ioppen et crediderunt
multi in Domino. Factum est autem ut dies multos moraretur in Ioppe apud
quendam Simonem coriarium.
