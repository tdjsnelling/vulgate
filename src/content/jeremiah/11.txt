Verbum quod factum est ad Hieremiam a Domino dicens. Audite verba pacti huius et loquimini ad viros Iuda et
habitatores Hierusalem. Et dices ad eos haec dicit Dominus Deus Israhel maledictus
vir qui non audierit verba pacti huius. Quod praecepi patribus vestris in die qua eduxi eos de
terra Aegypti de fornace ferrea dicens audite vocem meam et
facite omnia quae praecipio vobis et eritis mihi in populum et
ego ero vobis in Deum. Ut suscitem iuramentum quod iuravi patribus vestris daturum
me eis terram fluentem lacte et melle sicut est dies haec et
respondi et dixi amen Domine. Et dixit Dominus ad me vociferare omnia verba haec in
civitatibus Iuda et foris Hierusalem dicens audite verba pacti
huius et facite illa. Quia contestans contestatus sum patres vestros in die qua
eduxi eos de terra Aegypti usque ad diem hanc mane surgens
contestatus sum et dixi audite vocem meam. Et non audierunt nec inclinaverunt aurem suam sed abierunt
unusquisque in pravitate cordis sui mali et induxi super eos
omnia verba pacti huius quod praecepi ut facerent et non
fecerunt. Et dixit Dominus ad me inventa est coniuratio in viris Iuda
et in habitatoribus Hierusalem. Reversi sunt ad iniquitates patrum suorum priores qui
noluerunt audire verba mea et hii ergo abierunt post deos
alienos ut servirent eis irritum fecerunt domus Israhel et
domus Iuda pactum meum quod pepigi cum patribus eorum. Quam ob rem haec dicit Dominus ecce ego inducam super eos
mala de quibus exire non poterunt et clamabunt ad me et non
exaudiam eos. Et ibunt civitates Iuda et habitatores Hierusalem et
clamabunt ad deos quibus libant et non salvabunt eos in tempore
adflictionis eorum. Secundum numerum enim civitatum tuarum erant dii tui Iuda
et secundum numerum viarum Hierusalem posuistis aras
confusionis aras ad libandum Baali. Tu ergo noli orare pro populo hoc et ne adsumas pro eis
laudem et orationem quia non exaudiam in tempore clamoris eorum
ad me in tempore adflictionis eorum. Quid est quod dilectus meus in domo mea fecit scelera
multa numquid carnes sanctae auferent a te malitias tuas in
quibus gloriata es. Olivam uberem pulchram fructiferam speciosam vocavit
Dominus nomen tuum ad vocem loquellae grandis exarsit ignis in
ea et conbusta sunt frutecta eius. Et Dominus exercituum qui plantavit te locutus est super
te malum pro malis domus Israhel et domus Iuda quae fecerunt
sibi ad inritandum me libantes Baali. Tu autem Domine demonstrasti mihi et cognovi tunc
ostendisti mihi studia eorum. Et ego quasi agnus mansuetus qui portatur ad victimam et
non cognovi quia super me cogitaverunt consilia mittamus lignum
in panem eius et eradamus eum de terra viventium et nomen eius
non memoretur amplius. Tu autem Domine Sabaoth qui iudicas iuste et probas renes
et cor videam ultionem tuam ex eis tibi enim revelavi causam
meam. Propterea haec dicit Dominus ad viros Anathoth qui
quaerunt animam tuam et dicunt non prophetabis in nomine Domini
et non morieris in manibus nostris. Propterea haec dicit Dominus exercituum ecce ego visitabo
super eos iuvenes morientur in gladio filii eorum et filiae
eorum morientur in fame. Et reliquiae non erunt ex eis inducam enim malum super
viros Anathoth annum visitationis eorum.