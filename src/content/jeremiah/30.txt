Hoc verbum quod factum est ad Hieremiam a Domino dicens. Haec dicit Dominus Deus Israhel dicens scribe tibi omnia
verba quae locutus sum ad te in libro. Ecce enim dies veniunt dicit Dominus et convertam
conversionem populi mei Israhel et Iuda ait Dominus et
convertam eos ad terram quam dedi patribus eorum et possidebunt
eam. Et haec verba quae locutus est Dominus ad Israhel et ad
Iudam. Quoniam haec dicit Dominus vocem terroris audivimus formido
et non est pax. Interrogate et videte si generat masculus quare ergo vidi
omnis viri manum super lumbum suum quasi parientis et conversae
sunt universae facies in auruginem. Vae quia magna dies illa nec est similis eius tempusque
tribulationis est Iacob et ex ipso salvabitur. Et erit in die illa ait Dominus exercituum conteram iugum
eius de collo tuo et vincula illius disrumpam et non
dominabuntur ei amplius alieni. Sed servient Domino Deo suo et David regi suo quem
suscitabo eis. Tu ergo ne timeas serve meus Iacob ait Dominus neque
paveas Israhel quia ecce ego salvo te de terra longinqua et
semen tuum de terra captivitatis eorum et revertetur Iacob et
quiescet et cunctis affluet et non erit quem formidet. Quoniam tecum ego sum ait Dominus ut salvem te faciam enim
consummationem in cunctis gentibus in quibus dispersi te te
autem non faciam in consummationem sed castigabo te in iudicio
ut non tibi videaris innoxius. Quia haec dicit Dominus insanabilis fractura tua pessima
plaga tua. Non est qui iudicet iudicium tuum ad alligandum curationum
utilitas non est tibi. Omnes amatores tui obliti sunt tui te non quaerent plaga
enim inimici percussi te castigatione crudeli propter
multitudinem iniquitatis tuae dura facta sunt peccata tua. Quid clamas super contritione tua insanabilis est dolor
tuus propter multitudinem iniquitatis tuae et dura peccata tua
feci haec tibi. Propterea omnes qui comedunt te devorabuntur et universi
hostes tui in captivitatem ducentur et qui te vastant
vastabuntur cunctosque praedatores tuos dabo in praedam. Obducam enim cicatricem tibi et a vulneribus tuis sanabo
te dicit Dominus quia Eiectam vocaverunt te Sion haec est quae
non habebat requirentem. Haec dicit Dominus ecce ego convertam conversionem
tabernaculorum Iacob et tectis eius miserebor et aedificabitur
civitas in excelso suo et templum iuxta ordinem suum fundabitur. Et egredietur de eis laus voxque ludentium et multiplicabo
eos et non inminuentur et glorificabo eos et non adtenuabuntur. Et erunt filii eius sicut a principio et coetus eius coram
me permanebit et visitabo adversum omnes qui tribulant eum. Et erit dux eius ex eo et princeps de medio eius
producetur et adplicabo eum et accedet ad me quis enim iste est
qui adplicet cor suum ut adpropinquet mihi ait Dominus. Et eritis mihi in populum et ego ero vobis in Deum. Ecce turbo Domini furor egrediens procella ruens in capite
impiorum conquiescet. Non avertet iram indignationis Dominus donec faciat et
conpleat cogitationem cordis sui in novissimo dierum
intellegetis ea.