Et haec sunt verba libri quae misit Hieremias propheta de
Hierusalem ad reliquias seniorum transmigrationis et ad
sacerdotes et ad prophetas et ad omnem populum quem
transduxerat Nabuchodonosor de Hierusalem in Babylonem. Postquam egressus est Iechonias rex et domina et eunuchi et
principes Iuda et Hierusalem et faber et inclusor de Hierusalem. In manu Ellasa filii Saphan et Gamaliae filii Helciae quos
misit Sedecias rex Iuda ad Nabuchodonosor regem Babylonis in
Babylonem dicens. Haec dicit Dominus exercituum Deus Israhel omni
transmigrationi quam transtuli de Hierusalem in Babylonem. Aedificate domos et habitate et plantate hortos et comedite
fructum eorum. Accipite uxores et generate filios et filias date filiis
vestris uxores et filias vestras date viris et pariant filios
et filias et multiplicamini ibi et nolite esse pauci numero. Et quaerite pacem civitatis ad quam transmigrare vos feci
et orate pro ea ad Dominum quia in pace illius erit pax vobis. Haec enim dicit Dominus exercituum Deus Israhel non vos
inducant prophetae vestri qui sunt in medio vestrum et divini
vestri et ne adtendatis ad somnia vestra quae vos somniatis. Quia falso ipsi prophetant vobis in nomine meo et non misi
eos dicit Dominus. Quia haec dicit Dominus cum coeperint impleri in Babylone
septuaginta anni visitabo vos et suscitabo super vos verbum
meum bonum ut reducam vos ad locum istum. Ego enim scio cogitationes quas cogito super vos ait
Dominus cogitationes pacis et non adflictionis ut dem vobis
finem et patientiam. Et invocabitis me et ibitis et orabitis me et exaudiam vos. Quaeretis me et invenietis cum quaesieritis me in toto
corde vestro. Et inveniar a vobis ait Dominus et reducam captivitatem
vestram et congregabo vos de universis gentibus et de cunctis
locis ad quae expuli vos dicit Dominus et reverti vos faciam de
loco ad quem transmigrare vos feci. Quia dixistis suscitavit nobis Dominus prophetas in
Babylone. Quia haec dicit Dominus ad regem qui sedet super solium
David et ad omnem populum habitatorem urbis huius ad fratres
vestros qui non sunt egressi vobiscum in transmigrationem. Haec dicit Dominus exercituum ecce mittam in eis gladium
et famem et pestem et ponam eos quasi ficus malas quae comedi
non possunt eo quod pessimae sint. Et persequar eos in gladio in fame et in pestilentia et
dabo eos in vexationem universis regnis terrae in maledictionem
et in stuporem et in sibilum et in obprobrium cunctis gentibus
ad quas ego eieci eos. Eo quod non audierint verba mea dicit Dominus quae misi ad
eos per servos meos prophetas de nocte consurgens et mittens et
non audistis dicit Dominus. Vos ergo audite verbum Domini omnis transmigratio quam
emisi de Hierusalem in Babylonem. Haec dicit Dominus exercituum Deus Israhel ad Ahab filium
Culia et ad Sedeciam filium Maasiae qui prophetant vobis in
nomine meo mendaciter ecce ego tradam eos in manu
Nabuchodonosor regis Babylonis et percutiet eos in oculis
vestris. Et adsumetur ex eis maledictio omni transmigrationi Iuda
quae est in Babylone dicentium ponat te Dominus sicut Sedeciam
et sicut Ahab quos frixit rex Babylonis in igne. Pro eo quod fecerint stultitiam in Israhel et moechati
sunt in uxores amicorum suorum et locuti sunt verbum in nomine
meo mendaciter quod non mandavi eis ego sum iudex et testis
dicit Dominus. Et ad Semeiam Neelamiten dices. Haec dicit Dominus exercituum Deus Israhel pro eo quod
misisti in nomine tuo libros ad omnem populum qui est in
Hierusalem et ad Sophoniam filium Maasiae sacerdotem et ad
universos sacerdotes dicens. Dominus dedit te sacerdotem pro Ioiadae sacerdote ut sis
dux in domo Domini super omnem virum arrepticium et
prophetantem ut mittas eum in nervum et in carcerem. Et nunc quare non increpasti Hieremiam Anathothiten qui
prophetat vobis. Quia super hoc misit ad nos in Babylonem dicens longum est
aedificate domos et habitate et plantate hortos et comedite
fructum eorum. Legit ergo Sophonias sacerdos librum istum in auribus
Hieremiae prophetae. Et factum est verbum Domini ad Hieremiam dicens. Mitte ad omnem transmigrationem dicens haec dicit Dominus
ad Semeiam Neelamiten pro eo quod prophetavit vobis Semeias et
ego non misi eum et fecit vos confidere in mendacio. Idcirco haec dicit Dominus ecce ego visitabo super Semeiam
Neelamiten et super semen eius non erit ei vir sedens in medio
populi huius et non videbit bonum quod ego faciam populo meo
ait Dominus quia praevaricationem locutus est adversum Dominum.