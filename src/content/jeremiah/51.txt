Haec dicit Dominus ecce ego suscitabo super Babylonem et
super habitatores eius qui cor suum levaverunt contra me quasi
ventum pestilentem. Et mittam in Babylonem ventilatores et ventilabunt eam et
demolientur terram eius quoniam venerunt super eam undique in
die adflictionis eius. Non tendat qui tendit arcum suum et non ascendat loricatus
nolite parcere iuvenibus eius interficite omnem militiam eius. Et cadent interfecti in terra Chaldeorum et vulnerati in
regionibus eius. Quoniam non fuit viduatus Israhel et Iuda a Deo suo Domino
exercituum terra autem eorum repleta est delicto a Sancto
Israhel. Fugite de medio Babylonis et salvet unusquisque animam suam
nolite tacere super iniquitatem eius quoniam tempus ultionis
est Domino vicissitudinem ipse retribuet ei. Calix aureus Babylon in manu Domini inebrians omnem terram
de vino eius biberunt gentes et ideo commotae sunt. Subito cecidit Babylon et contrita est ululate super eam
tollite resinam ad dolorem eius si forte sanetur. Curavimus Babylonem et non est sanata derelinquamus eam et
eamus unusquisque in terram suam quoniam pervenit usque ad
caelos iudicium eius et elevatum est usque ad nubes. Protulit Dominus iustitias nostras venite et narremus in
Sion opus Domini Dei nostri. Acuite sagittas implete faretras suscitavit Dominus
spiritum regum Medorum et contra Babylonem mens eius ut perdat
eam quoniam ultio Domini est ultio templi sui. Super muros Babylonis levate signum augete custodiam
levate custodes praeparate insidias quia cogitavit Dominus et
fecit quaecumque locutus est contra habitatores Babylonis. Quae habitas super aquas multas locuples in thesauris
venit finis tuus pedalis praecisionis tuae. Iuravit Dominus exercituum per animam suam quoniam replebo
te hominibus quasi brucho et super te celeuma cantabitur. Qui fecit terram in fortitudine sua praeparavit orbem in
sapientia sua et prudentia sua extendit caelos. Dante eo vocem multiplicantur aquae in caelo qui levat
nubes ab extremo terrae fulgura in pluviam fecit et produxit
ventum de thesauris suis. Stultus factus est omnis homo ab scientia confusus est
omnis conflator in sculptili quia mendax conflatio eius nec est
spiritus in eis. Vana sunt opera et risu digna in tempore visitationis suae
peribunt. Non sicut haec pars Iacob quia qui fecit omnia ipse est et
Israhel sceptrum hereditatis eius Dominus exercituum nomen eius. Conlidis tu mihi vasa belli et ego conlidam in te gentes
et disperdam in te regna. Et conlidam in te equum et equitem eius et conlidam in te
currum et ascensorem eius. Et conlidam in te virum et mulierem et conlidam in te
senem et puerum et conlidam in te iuvenem et virginem. Et conlidam in te pastorem et gregem eius et conlidam in
te agricolam et iugales eius et conlidam in te duces et
magistratus. Et reddam Babyloni et cunctis habitatoribus Chaldeae omne
malum suum quod fecerunt in Sion in oculis vestris ait Dominus. Ecce ego ad te mons pestifer ait Dominus qui corrumpis
universam terram et extendam manum meam super te et evolvam te
de petris et dabo te in montem conbustionis. Et non tollent de te lapidem in angulum et lapidem in
fundamenta sed perditus in aeternum eris ait Dominus. Levate signum in terra clangite bucina in gentibus
sanctificate super eam gentes adnuntiate contra illam regibus
Ararat Menni et Aschenez numerate contra eam Thapsar adducite
equum quasi bruchum aculeatum. Sanctificate contra eam gentes reges Mediae duces eius et
universos magistratus eius cunctamque terram potestatis eius. Et commovebitur terra et turbabitur quia evigilavit contra
Babylonem cogitatio Domini ut ponat terram Babylonis desertam
et inhabitabilem. Cessaverunt fortes Babylonis a proelio habitaverunt in
praesidiis devoratum est robur eorum et facti sunt quasi
mulieres incensa sunt tabernacula eius contriti sunt vectes
eius. Currens obviam currenti veniet et nuntius obvius nuntianti
ut adnuntiet regi Babylonis quia capta est civitas eius a summo
usque ad summum. Et vada praeoccupata sunt et paludes incensae sunt igni et
viri bellatores conturbati sunt. Quia haec dicit Dominus exercituum Deus Israhel filia
Babylon quasi area tempus triturae eius adhuc modicum et veniet
tempus messionis eius. Comedit me devoravit me Nabuchodonosor rex Babylonis
reddidit me quasi vas inane absorbuit me sicut draco replevit
ventrem suum teneritudine mea et eiecit me. Iniquitas adversum me et caro mea super Babylonem dicit
habitatio Sion et sanguis meus super habitatores Chaldeae dicit
Hierusalem. Propterea haec dicit Dominus ecce ego iudicabo causam tuam
et ulciscar ultionem tuam et desertum faciam mare eius et
siccabo venam eius. Et erit Babylon in tumulos habitatio draconum stupor et
sibilus eo quod non sit habitator. Simul ut leones rugient excutient comas velut catuli
leonum. In calore eorum ponam potus eorum et inebriabo eos ut
sopiantur et dormiant somnum sempiternum et non consurgant
dicit Dominus. Deducam eos quasi agnos ad victimam quasi arietes cum
hedis. Quomodo capta est Sesach et conprehensa est inclita
universae terrae quomodo facta est in stuporem Babylon inter
gentes. Ascendit super Babylonem mare multitudine fluctuum eius
operta est. Factae sunt civitates eius in stuporem terra inhabitabilis
et deserta terra in qua nullus habitet nec transeat per eam
filius hominis. Et visitabo super Bel in Babylone et eiciam quod
absorbuerat de ore eius et non confluent ad eum ultra gentes
siquidem et murus Babylonis corruit. Egredimini de medio eius populus meus ut salvet
unusquisque animam suam ab ira furoris Domini. Et ne forte mollescat cor vestrum et timeatis auditum qui
audietur in terra et veniet in anno auditio et post hunc annum
auditio et iniquitas in terra et dominator super dominatorem. Propterea ecce dies veniunt et visitabo super sculptilia
Babylonis et omnis terra eius confundetur et universi
interfecti eius cadent in medio eius. Et laudabunt super Babylonem caeli et terra et omnia quae
in eis sunt quia ab aquilone venient ei praedones ait Dominus. Et quomodo fecit Babylon ut caderent occisi in Israhel sic
de Babylone cadent occisi in universa terra. Qui fugistis gladium venite nolite stare recordamini
procul Domini et Hierusalem ascendat super cor vestrum. Confusi sumus quoniam audivimus obprobrium operuit
ignominia facies nostras quia venerunt alieni super
sanctificationem domus Domini. Propterea ecce dies veniunt ait Dominus et visitabo super
sculptilia eius et in omni terra eius mugiet vulneratus. Si ascenderit Babylon in caelum et firmaverit in excelso
robur suum a me venient vastatores eius ait Dominus. Vox clamoris de Babylone et contritio magna de terra
Chaldeorum. Quoniam vastavit Dominus Babylonem et perdidit ex ea vocem
magnam et sonabunt fluctus eorum quasi aquae multae dedit
sonitum vox eorum. Quia venit super eam id est super Babylonem praedo et
adprehensi sunt fortes eius et emarcuit arcus eorum quia fortis
ultor Dominus reddens retribuet. Et inebriabo principes eius et sapientes eius duces eius
et magistratus eius et fortes eius et dormient somnum
sempiternum et non expergiscentur ait Rex Dominus exercituum
nomen eius. Haec dicit Dominus exercituum murus Babylonis ille
latissimus suffossione suffodietur et portae eius excelsae igni
conburentur et labores populorum ad nihilum et gentium in igne
erunt et disperibunt. Verbum quod praecepit Hieremias prophetes Saraiae filio
Neriae filii Maasiae cum pergeret cum Sedecia rege in Babylonem
in anno quarto regni eius Saraias autem erat princeps
prophetiae. Et scripsit Hieremias omne malum quod venturum erat super
Babylonem in libro uno omnia verba haec quae scripta sunt
contra Babylonem. Et dixit Hieremias ad Saraiam cum veneris Babylonem et
videris et legeris omnia verba haec. Dices Domine tu locutus es contra locum istum ut
disperderes eum ne sit qui in eo habitet ab homine usque ad
pecus et ut sit perpetua solitudo. Cumque conpleveris legere librum istum ligabis ad eum
lapidem et proicies illum in medio Eufraten. Et dices sic submergetur Babylon et non consurget a facie
adflictionis quam ego adduco super eam et dissolventur hucusque
verba Hieremiae.