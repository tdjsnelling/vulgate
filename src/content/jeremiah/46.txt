Quod factum est verbum Domini ad Hieremiam prophetam contra
gentes. Ad Aegyptum adversum exercitum Pharaonis Nechao regis
Aegypti qui erat iuxta flumen Eufraten in Charchamis quem
percussit Nabuchodonosor rex Babylonis in quarto anno Ioachim
filii Iosiae regis Iuda. Praeparate scutum et clypeum et procedite ad bellum. Iungite equos et ascendite equites state in galeis polite
lanceas induite vos loricis. Quid igitur vidi ipsos pavidos et terga vertentes fortes
eorum caesos fugerunt conciti nec respexerunt terror undique
ait Dominus. Non fugiat velox nec salvari se putet fortis ad aquilonem
iuxta flumen Eufraten victi sunt et ruerunt. Quis est iste qui quasi flumen ascendit et veluti fluviorum
intumescunt gurgites eius. Aegyptus fluminis instar ascendet et velut flumina
movebuntur fluctus eius et dicet ascendens operiam terram
perdam civitatem et habitatores eius. Ascendite equos et exultate in curribus et procedant fortes
Aethiopia et Lybies tenentes scutum et Lydii arripientes et
iacientes sagittas. Dies autem ille Domini Dei exercituum dies ultionis ut
sumat vindictam de inimicis suis devorabit gladius et
saturabitur et inebriabitur sanguine eorum victima enim Domini
exercituum in terra aquilonis iuxta flumen Eufraten. Ascende in Galaad et tolle resinam virgo filia Aegypti
frustra multiplicas medicamina sanitas non erit tibi. Audierunt gentes ignominiam tuam et ululatus tuus replevit
terram quia fortis inpegit in fortem ambo pariter conciderunt. Verbum quod locutus est Dominus ad Hieremiam prophetam
super eo quod venturus esset Nabuchodonosor rex Babylonis et
percussurus terram Aegypti. Adnuntiate Aegypto et auditum facite Magdolo et resonet in
Memphis et in Tafnis dicite sta et praepara te quia devoravit
gladius ea quae per circuitum tuum sunt. Quare conputruit fortis tuus non stetit quoniam Dominus
subvertit eum. Multiplicavit ruentes ceciditque vir ad proximum suum et
dicent surge et revertamur ad populum nostrum et ad terram
nativitatis nostrae a facie gladii columbae. Vocate nomen Pharao regis Aegypti Tumultum adduxit tempus. Vivo ego inquit Rex Dominus exercituum nomen eius quoniam
sicut Thabor in montibus et sicut Carmelus in mari veniet. Vasa transmigrationis fac tibi habitatrix filia Aegypti
quia Memphis in solitudinem erit et deseretur inhabitabilis. Vitula eligans atque formonsa Aegyptus stimulator ab
aquilone veniet ei. Mercennarii quoque eius qui versabantur in medio eius
quasi vituli saginati versi sunt et fugerunt simul nec stare
potuerunt quia dies interfectionis eorum venit super eos tempus
visitationis eorum. Vox eius quasi aeris sonabit quoniam cum exercitu
properabunt et cum securibus venient ei quasi ligna caedentes. Succiderunt saltum eius ait Dominus qui supputari non
potest multiplicati sunt super lucustas et non est eis numerus. Confusa est filia Aegypti et tradita in manu populi
aquilonis. Dixit Dominus exercituum Deus Israhel ecce ego visitabo
super tumultum Alexandriae et super Pharao et super Aegyptum et
super deos eius et super reges eius et super Pharao et super
eos qui confidunt in eo. Et dabo eos in manu quaerentium animam eorum et in manu
Nabuchodonosor regis Babylonis et in manu servorum eius et post
haec habitabitur sicut diebus pristinis ait Dominus. Et tu ne timeas serve meus Iacob et ne paveas Israhel quia
ecce ego salvum te faciam de longinquo et semen tuum de terra
captivitatis suae et revertetur Iacob et quiescet et
prosperabitur et non erit qui exterreat eum. Et tu noli timere serve meus Iacob ait Dominus quia tecum
ego sum quia consumam ego cunctas gentes ad quas eieci te te
vero non consumam sed castigabo te in iudicio nec quasi
innocenti parcam tibi.