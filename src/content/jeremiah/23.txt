Vae pastoribus qui disperdunt et dilacerant gregem pascuae
meae dicit Dominus. Ideo haec dicit Dominus Deus Israhel ad pastores qui
pascunt populum meum vos dispersistis gregem meum eiecistis eos
et non visitastis eos ecce ego visitabo super vos malitiam
studiorum vestrorum ait Dominus. Et ego congregabo reliquias gregis mei de omnibus terris ad
quas eiecero eos illuc et convertam eos ad rura sua et crescent
et multiplicabuntur. Et suscitabo super eos pastores et pascent eos non
formidabunt ultra et non pavebunt et nullus quaeretur ex numero
dicit Dominus. Ecce dies veniunt ait Dominus et suscitabo David germen
iustum et regnabit rex et sapiens erit et faciet iudicium et
iustitiam in terra. In diebus illius salvabitur Iuda et Israhel habitabit
confidenter et hoc est nomen quod vocabunt eum Dominus iustus
noster. Propter hoc ecce dies veniunt dicit Dominus et non dicent
ultra vivit Dominus qui eduxit filios Israhel de terra Aegypti. Sed vivit Dominus qui eduxit et adduxit semen domus Israhel
de terra aquilonis et de cunctis terris ad quas eieceram eos
illuc et habitabunt in terra sua. Ad prophetas contritum est cor meum in medio mei
contremuerunt omnia ossa mea factus sum quasi vir ebrius et
quasi homo madidus a vino a facie Domini et a facie verborum
sanctorum eius. Quia adulteris repleta est terra quia a facie
maledictionis luxit terra arefacta sunt arva deserti factus est
cursus eorum malus et fortitudo eorum dissimilis. Propheta namque et sacerdos polluti sunt et in domo mea
inveni malum eorum ait Dominus. Idcirco via eorum erit quasi lubricum in tenebris
inpellentur enim et corruent in ea adferam enim super eos mala
annum visitationis eorum ait Dominus. Et in prophetis Samariae vidi fatuitatem prophetabant in
Baal et decipiebant populum meum Israhel. Et in prophetis Hierusalem vidi similitudinem adulterium
et iter mendacii et confortaverunt manus pessimorum ut non
converteretur unusquisque a malitia sua facti sunt mihi omnes
Sodoma et habitatores eius quasi Gomorra. Propterea haec dicit Dominus exercituum ad prophetas ecce
ego cibabo eos absinthio et potabo eos felle a prophetis enim
Hierusalem est egressa pollutio super omnem terram. Haec dicit Dominus exercituum nolite audire verba
prophetarum qui prophetant vobis et decipiunt vos visionem
cordis sui loquuntur non de ore Domini. Dicunt his qui blasphemant me locutus est Dominus pax erit
vobis et omni qui ambulat in pravitate cordis sui dixerunt non
veniet super vos malum. Quis enim adfuit in consilio Domini et vidit et audivit
sermonem eius quis consideravit verbum illius et audivit. Ecce turbo dominicae indignationis egredietur et tempestas
erumpens super caput impiorum veniet. Non revertetur furor Domini usque dum faciat et usque dum
conpleat cogitationem cordis sui in novissimis diebus
intellegetis consilium eius. Non mittebam prophetas et ipsi currebant non loquebar ad
eos et ipsi prophetabant. Si stetissent in consilio meo et nota fecissent verba mea
populo meo avertissem utique eos a via sua mala et a pessimis
cogitationibus suis. Putasne Deus e vicino ego sum dicit Dominus et non Deus de
longe. Si occultabitur vir in absconditis et ego non videbo eum
dicit Dominus numquid non caelum et terram ego impleo ait
Dominus. Audivi quae dixerunt prophetae prophetantes in nomine meo
mendacium atque dicentes somniavi somniavi. Usquequo istud in corde est prophetarum vaticinantium
mendacium et prophetantium seductiones cordis sui. Qui volunt facere ut obliviscatur populus meus nominis mei
propter somnia eorum quae narrant unusquisque ad proximum suum
sicut obliti sunt patres eorum nominis mei propter Baal. Propheta qui habet somnium narret somnium et qui habet
sermonem meum loquatur sermonem meum vere quid paleis ad
triticum dicit Dominus. Numquid non verba mea sunt quasi ignis ait Dominus et
quasi malleus conterens petram. Propterea ecce ego ad prophetas ait Dominus qui furantur
verba mea unusquisque a proximo suo. Ecce ego ad prophetas ait Dominus qui adsumunt linguas
suas et aiunt dicit Dominus. Ecce ego ad prophetas somniantes mendacium ait Dominus qui
narraverunt ea et seduxerunt populum meum in mendacio suo et in
miraculis suis cum ego non misissem eos nec mandassem eis qui
nihil profuerunt populo huic dicit Dominus. Si igitur interrogaverit te populus iste vel propheta aut
sacerdos dicens quod est onus Domini dices ad eos ut quid vobis
onus proiciam quippe vos dicit Dominus. Et prophetes et sacerdos et populus qui dicit onus Domini
visitabo super virum illum et super domum eius. Haec dicetis unusquisque ad proximum et ad fratrem suum
quid respondit Dominus et quid locutus est Dominus. Et onus Domini ultra non memorabitur quia onus erit
unicuique sermo suus et pervertitis verba Dei viventis Domini
exercituum Dei nostri. Haec dices ad prophetam quid respondit tibi Dominus et
quid locutus est Dominus. Si autem onus Domini dixeritis propter hoc haec dicit
Dominus quia dixistis sermonem istum onus Domini et misi ad vos
dicens nolite dicere onus Domini. Propterea ecce ego tollam vos portans et derelinquam vos
et civitatem quam dedi vobis et patribus vestris a facie mea. Et dabo vos in obprobrium sempiternum et in ignominiam
aeternam quae numquam oblivione delebitur.