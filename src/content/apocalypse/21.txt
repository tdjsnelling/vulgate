Et vidi caelum novum et terram novam primum enim caelum et
prima terra abiit et mare iam non est. Et civitatem sanctam Hierusalem novam vidi descendentem de
caelo a Deo paratam sicut sponsam ornatam viro suo. Et audivi vocem magnam de throno dicentem ecce tabernaculum
Dei cum hominibus et habitabit cum eis et ipsi populus eius
erunt et ipse Deus cum eis erit eorum Deus. Et absterget Deus omnem lacrimam ab oculis eorum et mors
ultra non erit neque luctus neque clamor neque dolor erit ultra
quae prima abierunt. Et dixit qui sedebat in throno ecce nova facio omnia et
dicit scribe quia haec verba fidelissima sunt et vera. Et dixit mihi factum est ego sum Alpha et Omega initium et
finis ego sitienti dabo de fonte aquae vivae gratis. Qui vicerit possidebit haec et ero illi Deus et ille erit
mihi filius. Timidis autem et incredulis et execratis et homicidis et
fornicatoribus et veneficis et idolatris et omnibus mendacibus
pars illorum erit in stagno ardenti igne et sulphure quod est
mors secunda. Et venit unus de septem angelis habentibus fialas plenas
septem plagis novissimis et locutus est mecum dicens veni
ostendam tibi sponsam uxorem agni. Et sustulit me in spiritu in montem magnum et altum et
ostendit mihi civitatem sanctam Hierusalem descendentem de
caelo a Deo. Habentem claritatem Dei lumen eius simile lapidi pretioso
tamquam lapidi iaspidis sicut cristallum. Et habebat murum magnum et altum habens portas duodecim et
in portis angelos duodecim et nomina inscripta quae sunt nomina
duodecim tribuum filiorum Israhel. Ab oriente portae tres et ab aquilone portae tres et ab
austro portae tres et ab occasu portae tres. Et murus civitatis habens fundamenta duodecim et in ipsis
duodecim nomina duodecim apostolorum agni. Et qui loquebatur mecum habebat mensuram harundinem auream
ut metiretur civitatem et portas eius et murum. Et civitas in quadro posita est et longitudo eius tanta
est quanta et latitudo et mensus est civitatem de harundine per
stadia duodecim milia longitudo et latitudo et altitudo eius
aequalia sunt. Et mensus est murus eius centum quadraginta quattuor
cubitorum mensura hominis quae est angeli. Et erat structura muri eius ex lapide iaspide ipsa vero
civitas auro mundo simile vitro mundo. Fundamenta muri civitatis omni lapide pretioso ornata
fundamentum primum iaspis secundus sapphyrus tertius
carcedonius quartus zmaragdus. Quintus sardonix sextus sardinus septimus chrysolitus
octavus berillus nonus topazius decimus chrysoprassus undecimus
hyacinthus duodecimus amethistus. Et duodecim portae duodecim margaritae sunt per singulas
et singulae portae erant ex singulis margaritis et platea
civitatis aurum mundum tamquam vitrum perlucidum. Et templum non vidi in ea Dominus enim Deus omnipotens
templum illius est et agnus. Et civitas non eget sole neque luna ut luceant in ea nam
claritas Dei inluminavit eam et lucerna eius est agnus. Et ambulabunt gentes per lumen eius et reges terrae
adferent gloriam suam et honorem in illam. Et portae eius non cludentur per diem nox enim non erit
illic. Et adferent gloriam et honorem gentium in illam. Nec intrabit in ea aliquid coinquinatum et faciens
abominationem et mendacium nisi qui scripti sunt in libro vitae
agni.