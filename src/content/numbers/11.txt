Interea ortum est murmur populi quasi dolentium pro labore
contra Dominum quod cum audisset iratus est et accensus in eos
ignis Domini devoravit extremam castrorum partem. Cumque clamasset populus ad Mosen oravit Moses Dominum et
absortus est ignis. Vocavitque nomen loci illius Incensio eo quod succensus
fuisset contra eos ignis Domini. Vulgus quippe promiscuum quod ascenderat cum eis flagravit
desiderio sedens et flens iunctis sibi pariter filiis Israhel
et ait quis dabit nobis ad vescendum carnes. Recordamur piscium quos comedebamus in Aegypto gratis in
mentem nobis veniunt cucumeres et pepones porrique et cepae et
alia. Anima nostra arida est nihil aliud respiciunt oculi nostri
nisi man. Erat autem man quasi semen coriandri coloris bdellii. Circuibatque populus et colligens illud frangebat mola sive
terebat in mortario coquens in olla et faciens ex eo tortulas
saporis quasi panis oleati. Cumque descenderet nocte super castra ros descendebat
pariter et man. Audivit ergo Moses flentem populum per familias singulos
per ostia tentorii sui iratusque est furor Domini valde sed et
Mosi intoleranda res visa est. Et ait ad Dominum cur adflixisti servum tuum quare non
invenio gratiam coram te et cur inposuisti pondus universi
populi huius super me. Numquid ego concepi omnem hanc multitudinem vel genui eam
ut dicas mihi porta eos in sinu tuo sicut portare solet nutrix
infantulum et defer in terram pro qua iurasti patribus eorum. Unde mihi carnes ut dem tantae multitudini flent contra me
dicentes da nobis carnes ut comedamus. Non possum solus sustinere omnem hunc populum quia gravis
mihi est. Sin aliter tibi videtur obsecro ut interficias me et
inveniam gratiam in oculis tuis ne tantis adficiar malis. Et dixit Dominus ad Mosen congrega mihi septuaginta viros
de senibus Israhel quos tu nosti quod senes populi sint ac
magistri et duces eos ad ostium tabernaculi foederis faciesque
ibi stare tecum. Ut descendam et loquar tibi et auferam de spiritu tuo
tradamque eis ut sustentent tecum onus populi et non tu solus
graveris. Populo quoque dices sanctificamini cras comedetis carnes
ego enim audivi vos dicere quis dabit nobis escas carnium bene
nobis erat in Aegypto ut det vobis Dominus carnes et comedatis. Non uno die nec duobus vel quinque aut decem nec viginti
quidem. Sed usque ad mensem dierum donec exeat per nares vestras
et vertatur in nausiam eo quod reppuleritis Dominum qui in
medio vestri est et fleveritis coram eo dicentes quare egressi
sumus ex Aegypto. Et ait Moses sescenta milia peditum huius populi sunt et
tu dicis dabo eis esum carnium mense integro. Numquid ovium et boum multitudo caedetur ut possit
sufficere ad cibum vel omnes pisces maris in unum
congregabuntur ut eos satient. Cui respondit Dominus numquid manus Domini invalida est
iam nunc videbis utrum meus sermo opere conpleatur. Venit igitur Moses et narravit populo verba Domini
congregans septuaginta viros de senibus Israhel quos stare
fecit circa tabernaculum. Descenditque Dominus per nubem et locutus est ad eum
auferens de spiritu qui erat in Mosen et dans septuaginta viris
cumque requievisset in eis spiritus prophetaverunt nec ultra
cessarunt. Remanserant autem in castris duo viri quorum unus
vocabatur Heldad et alter Medad super quos requievit spiritus
nam et ipsi descripti fuerant et non exierant ad tabernaculum. Cumque prophetarent in castris cucurrit puer et nuntiavit
Mosi dicens Heldad et Medad prophetant in castris. Statim Iosue filius Nun minister Mosi et electus e
pluribus ait domine mi Moses prohibe eos. At ille quid inquit aemularis pro me quis tribuat ut omnis
populus prophetet et det eis Dominus spiritum suum. Reversusque est Moses et maiores natu Israhel in castra. Ventus autem egrediens a Domino arreptas trans mare
coturnices detulit et dimisit in castra itinere quantum uno die
confici potest ex omni parte castrorum per circuitum
volabantque in aere duobus cubitis altitudine super terram. Surgens ergo populus toto die illo et nocte ac die altero
congregavit coturnicum qui parum decem choros et siccaverunt
eas per gyrum castrorum. Adhuc carnes erant in dentibus eorum nec defecerat
huiuscemodi cibus et ecce furor Domini concitatus in populum
percussit eum plaga magna nimis. Vocatusque est ille locus sepulchra Concupiscentiae ibi
enim sepelierunt populum qui desideraverat egressi autem de
sepulchris Concupiscentiae venerunt in Aseroth et manserunt ibi.