Locutus est Dominus ad Mosen dicens. Fac tibi duas tubas argenteas ductiles quibus convocare
possis multitudinem quando movenda sunt castra. Cumque increpueris tubis congregabitur ad te omnis turba ad
ostium foederis tabernaculi. Si semel clangueris venient ad te principes et capita
multitudinis Israhel. Sin autem prolixior atque concisus clangor increpuerit
movebunt castra primi qui sunt ad orientalem plagam. In secundo autem sonitu et pari ululatu tubae levabunt
tentoria qui habitant ad meridiem et iuxta hunc modum reliqui
facient ululantibus tubis in profectione. Quando autem congregandus est populus simplex tubarum
clangor erit et non concise ululabunt. Filii Aaron sacerdotes clangent tubis eritque hoc legitimum
sempiternum in generationibus vestris. Si exieritis ad bellum de terra vestra contra hostes qui
dimicant adversum vos clangetis ululantibus tubis et erit
recordatio vestri coram Domino Deo vestro ut eruamini de
manibus inimicorum vestrorum. Si quando habebitis epulum et dies festos et kalendas
canetis tubis super holocaustis et pacificis victimis ut sint
vobis in recordationem Dei vestri ego Dominus Deus vester. Anno secundo mense secundo vicesima die mensis elevata est
nubes de tabernaculo foederis. Profectique sunt filii Israhel per turmas suas de deserto
Sinai et recubuit nubes in solitudine Pharan. Moveruntque castra primi iuxta imperium Domini in manu
Mosi. Filii Iuda per turmas suas quorum princeps erat Naasson
filius Aminadab. In tribu filiorum Isachar fuit princeps Nathanahel filius
Suar. In tribu Zabulon erat princeps Heliab filius Helon. Depositumque est tabernaculum quod portantes egressi sunt
filii Gerson et Merari. Profectique sunt et filii Ruben per turmas et ordinem suum
quorum princeps erat Helisur filius Sedeur. In tribu autem filiorum Symeon princeps fuit Salamihel
filius Surisaddai. Porro in tribu Gad erat princeps Heliasaph filius Duhel. Profectique sunt et Caathitae portantes sanctuarium tamdiu
tabernaculum portabatur donec venirent ad erectionis locum. Moverunt castra et filii Ephraim per turmas suas in quorum
exercitu princeps erat Helisama filius Ammiud. In tribu autem filiorum Manasse princeps fuit Gamalihel
filius Phadassur. Et in tribu Beniamin dux Abidan filius Gedeonis. Novissimi castrorum omnium profecti sunt filii Dan per
turmas suas in quorum exercitu princeps fuit Ahiezer filius
Amisaddai. In tribu autem filiorum Aser erat princeps Phagaihel
filius Ochran. Et in tribu filiorum Nepthalim princeps Achira filius
Henan. Haec sunt castra et profectiones filiorum Israhel per
turmas suas quando egrediebantur. Dixitque Moses Hobab filio Rahuhel Madianiti cognato suo
proficiscimur ad locum quem Dominus daturus est nobis veni
nobiscum ut benefaciamus tibi quia Dominus bona promisit
Israheli. Cui ille respondit non vadam tecum sed revertar in terram
meam in qua natus sum. Et ille noli inquit nos relinquere tu enim nosti in quibus
locis per desertum castra ponere debeamus et eris ductor noster. Cumque nobiscum veneris quicquid optimum fuerit ex opibus
quas nobis traditurus est Dominus dabimus tibi. Profecti sunt ergo de monte Domini via trium dierum
arcaque foederis Domini praecedebat eos per dies tres providens
castrorum locum. Nubes quoque Domini super eos erat per diem cum incederent. Cumque elevaretur arca dicebat Moses surge Domine et
dissipentur inimici tui et fugiant qui oderunt te a facie tua. Cum autem deponeretur aiebat revertere Domine ad
multitudinem exercitus Israhel.