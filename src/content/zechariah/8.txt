Et factum est verbum Domini exercituum dicens. Haec dicit Dominus exercituum zelatus sum Sion zelo magno et
indignatione magna zelatus sum eam. Haec dicit Dominus exercituum reversus sum ad Sion et
habitabo in medio Hierusalem et vocabitur Hierusalem civitas
veritatis et mons Domini exercituum mons sanctificatus. Haec dicit Dominus exercituum adhuc habitabunt senes et anus
in plateis Hierusalem et viri baculus in manu eius prae
multitudine dierum. Et plateae civitatis conplebuntur infantibus et puellis
ludentibus in plateis eius. Haec dicit Dominus exercituum si difficile videbitur in
oculis reliquiarum populi huius in diebus illis numquid in
oculis meis difficile erit dicit Dominus exercituum. Haec dicit Dominus exercituum ecce ego salvabo populum meum
de terra orientis et de terra occasus solis. Et adducam eos et habitabunt in medio Hierusalem et erunt
mihi in populum et ego ero eis in Deum in veritate et iustitia. Haec dicit Dominus exercituum confortentur manus vestrae qui
auditis in diebus his sermones istos per os prophetarum in die
qua fundata est domus Domini exercituum ut templum
aedificaretur. Siquidem ante dies illos merces hominum non erat nec merces
iumentorum erat neque introeunti et exeunti erat pax prae
tribulatione et dimisi omnes homines unumquemque contra
proximum suum. Nunc autem non iuxta dies priores ego faciam reliquiis
populi huius dicit Dominus exercituum. Sed semen pacis erit vinea dabit fructum suum et terra
dabit germen suum et caeli dabunt rorem suum et possidere
faciam reliquias populi huius universa haec. Et erit sicut eratis maledictio in gentibus domus Iuda et
domus Israhel sic salvabo vos et eritis benedictio nolite
timere confortentur manus vestrae. Quia haec dicit Dominus exercituum sicut cogitavi ut
adfligerem vos cum ad iracundiam provocassent patres vestri me
dicit Dominus. Et non sum misertus sic conversus cogitavi in diebus istis
ut benefaciam Hierusalem et domui Iuda nolite timere. Haec sunt ergo verba quae facietis loquimini veritatem
unusquisque cum proximo suo veritatem et iudicium pacis
iudicate in portis vestris. Et unusquisque malum contra amicum suum ne cogitetis in
cordibus vestris et iuramentum mendax ne diligatis omnia enim
haec sunt quae odi dicit Dominus. Et factum est verbum Domini exercituum ad me dicens. Haec dicit Dominus exercituum ieiunium quarti et ieiunium
quinti et ieiunium septimi et ieiunium decimi erit domui Iuda
in gaudium et in laetitiam et in sollemnitates praeclaras
veritatem tantum et pacem diligite. Haec dicit Dominus exercituum usquequo veniant populi et
habitent in civitatibus multis. Et vadant habitatores unus ad alterum dicentes eamus et
deprecemur faciem Domini et quaeramus Dominum exercituum vadam
etiam ego. Et venient populi multi et gentes robustae ad quaerendum
Dominum exercituum in Hierusalem et deprecandam faciem Domini. Haec dicit Dominus exercituum in diebus illis in quibus
adprehendent decem homines ex omnibus linguis gentium et
adprehendent fimbriam viri iudaei dicentes ibimus vobiscum
audivimus enim quoniam Deus vobiscum est.