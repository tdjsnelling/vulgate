Et rex Aegypti congregavit exercitum sicut harena quae est
circa ora maris et naves multas et quaerebat obtinere regnum
Alexandri dolo et addere illud regno suo. Et exiit in Syriam verbis pacificis et aperiebant ei quia
mandaverat Alexander rex exire ei obviam eo quod socer suus
esset. Cum introiret autem civitatem Ptolomeus ponebat custodias
militum in singulis civitatibus. Et ut adpropiavit Azoto ostenderunt ei templum Dagon
succensum et Azotum et cetera eius demolita et corpora proiecta
et eorum qui caesi erant in bello tumulos quos fecerat secus
viam. Et narraverunt regi quia haec fecit Ionathas ut invidiam
facerent ei et tacuit rex. Et occurrit Ionathas regi in Ioppen cum gloria et invicem
se salutaverunt et dormierunt illic. Et abiit Ionathas cum rege usque ad fluvium qui vocatur
Eleutherus et reversus est Hierusalem. Rex autem Ptolomeus obtinuit dominium civitatum usque
Seleuciam maritimam et cogitabat in Alexandrum consilia mala. Et misit legatos ad Demetrium dicens veni conponamus inter
nos pactum et dabo tibi filiam meam quam habet Alexander et
regnabis in regno patris tui. Paenituit enim me quod dederim illi filiam meam quaesivit
enim me occidere. Et vituperavit eum propterea quod concupierat regnum eius. Et abstulit filiam suam et dedit eam Demetrio et
abalienavit se ab Alexandro et manifestae factae sunt
inimicitiae eius. Et intravit Ptolomeus Antiochiam et inposuit duo diademata
capiti suo Aegypti et Asiae. Ptolomeus autem rex erat in Cilicia illis temporibus quia
rebellabant qui erant in locis illius. Et audivit Alexander et venit ad eum in bello et produxit
Ptolomeus rex exercitum et occurrit ei in manu valida et
fugavit eum. Et fugit Alexander in Arabiam ut ibi protegeretur rex
autem Ptolomeus exaltatus est. Et abstulit Gaddihel Arabs caput Alexandri et misit
Ptolomeo. Et rex Ptolomeus mortuus est in die tertia et qui erant in
munitionibus perierunt ab his qui erant intra castra. Et regnavit Demetrius anno centesimo sexagesimo septimo. In diebus illis congregavit Ionathas eos qui erant in
Iudaea ut expugnarent arcem quae est in Hierusalem et fecerunt
contra eam machinas multas. Et abierunt quidam qui oderant gentem suam viri iniqui ad
regem et renuntiaverunt ei quod Ionathas obsideret arcem. Et ut audivit iratus est et statim venit Ptolomaidam et
scripsit Ionathae ne obsideret sed occurreret sibi ad
conloquium festinato. Ut audivit autem Ionathas iussit obsideri et elegit de
senioribus Israhel et de sacerdotibus et dedit se periculo. Et accepit aurum et argentum et vestem et alia xenia multa
et abiit ad regem Ptolomaidae et invenit gratiam in conspectu
eius. Et interpellabant adversus eum quidam iniqui ex gente sua. Et fecit ei rex sicut fecerant ei qui ante ipsum fuerant
et exaltavit eum ante conspectu amicorum omnium. Et statuit ei principatum sacerdotii et quaecumque alia
habuit prius pretiosa et fecit eum principem amicorum. Et postulavit Ionathas a rege ut inmunem faceret Iudaeam
toparcias id est et Samariam et promisit ei talenta trecenta. Et consensit rex et scripsit Ionathae epistulas de his
omnibus hunc modum continentes. Rex Demetrius Ionathae fratri salutem et genti Iudaeorum. Exemplum epistulae quam scripsimus Lastheni parenti nostro
de vobis misimus ad vos ut sciretis. Rex Demetrius Lastheni parenti salutem. Genti Iudaeorum amicis nostris et conservantibus quae
iusta sunt apud nos decrevimus benefacere propter benignitatem
ipsorum quam erga nos habent. Statuimus ergo illis omnes fines Iudaeae et tres civitates
Lyddam et Ramathae quae additae sunt Iudaeae ex Samaria et
omnes confines earum sequestra omnibus sacrificantibus in
Hierosolymis pro his quae ab eis rex accipiebat per singulos
annos et pro fructibus terrae et pomorum. Et alia quae ad nos pertinebant decimarum et tributorum ex
hoc tempore remittimus eis et areas salinarum et coronas quae
nobis deferebantur. Omnia ipsis concedimus et nihil horum irritum erit ex hoc
et in omne tempus. Nunc ergo curate facere horum exemplum et detur Ionathae
et ponatur in monte sancto in loco celebri. Et vidit Demetrius rex quod siluit terra in conspectu suo
et nihil ei resistit dimisit totum exercitum suum unumquemque
in locum suum excepto peregrino exercitu quem contraxit ab
insulis gentium et inimici erant ei omnis exercitus patrum eius. Tryfon autem erat quidam partium Alexandri prius et vidit
quoniam omnis exercitus murmurat contra Demetrium et iit ad
Emalcuhel Arabum qui nutriebat Antiochum filium Alexandri. Et adsidebat ei ut traderet eum ipsi ut regnaret loco
patris sui et enuntiavit ei quanta fecit Demetrius et
inimicitias exercituum eius adversum illum et mansit illic
diebus multis. Et misit Ionathas ad Demetrium regem ut eicerent eos qui
in arce erant in Hierusalem et qui in praesidiis erant quia
inpugnabant Israhel. Et misit Demetrius ad Ionathan dicens non haec tantum
faciam tibi et genti tuae sed gloria inlustrabo te et gentem
tuam cum fuerit oportunum. Nunc ergo recte feceris si miseris viros in auxilium quia
discessit omnis exercitus meus. Et misit ei Ionathas tria milia virorum fortium Antiochiam
et venerunt ad regem et delectatus est rex in adventu eorum. Et convenerunt qui erant de civitate centum viginti milia
virorum et volebant interficere regem. Et fugit rex in aulam et occupaverunt qui erant de
civitate itinera civitatis et coeperunt pugnare. Et vocavit rex Iudaeos in auxilium et convenerunt omnes
simul ad eum et dispersi sunt omnes per civitatem. Et occiderunt in illa die centum milia hominum et
succenderunt civitatem et ceperunt spolia multa in illa die et
liberaverunt regem. Et viderunt qui erant de civitate quod obtinuissent Iudaei
civitatem sicut volebant et infirmati sunt mente sua et
clamaverunt ad regem cum precibus dicentes. Da nobis dextras et cessent Iudaei obpugnantes nos et
civitatem. Et proiecerunt arma et fecerunt pacem et glorificati sunt
Iudaei in conspectu regis et in conspectu omnium qui erant in
regno eius et nominati sunt in regno et regressi sunt in
Hierusalem habentes spolia multa. Et sedit Demetrius rex in sede regni sui et siluit terra
in conspectu eius. Et mentitus est omnia quaecumque dixit et alienavit se ab
Ionathan et non retribuit ei secundum beneficia quae sibi
tribuerat et vexabat eum valde. Post haec autem reversus est Tryfon et Antiochus cum eo
puer adulescens et regnavit et inposuit diadema. Et congregati sunt ad eum omnis exercitus quos disperserat
Demetrius et pugnaverunt contra eum et fugit et terga vertit. Et accepit Tryfon bestias et obtinuit Antiochiam. Et scripsit Antiochus adulescens Ionathae dicens constituo
tibi sacerdotium et constituo te super quattuor civitates ut
sis de amicis regis. Et misit illi vasa aurea et ministerium et dedit ei
potestatem bibendi in auro et esse in purpura et habere fibulam
auream. Et Simonem fratrem eius constituit ducem a terminis Tyri
usque ad fines Aegypti. Et exiit Ionathas et perambulabat trans flumen civitates
et congregatus est ad eum omnis exercitus Syriae in auxilium et
venit Ascalona et occurrerunt ei de civitate honorifice. Et abiit inde Gazam et concluserunt se qui erant Gazae et
obsedit eam et succendit quae in circuitu erant civitates et
praedatus est eas. Et rogaverunt Gazenses Ionathan et dedit illis dextram et
accepit filios eorum obsides et misit illos in Hierusalem et
perambulavit regionem usque Damascum. Et audivit Ionathas quia praevaricati sunt principes
Demetrii in Cades quae est in Galilea cum exercitu multo
volentes eum removere a negotio regni. Et occurrit illis fratrem autem suum Simonem reliquit
intra provinciam. Et adplicuit Simon ad Bethsuram et expugnabat eam diebus
multis et conclusit eos. Et postulaverunt ab eo dextras accipere et dedit illis et
eiecit eos inde et cepit civitatem et posuit in ea praesidium. Et Ionatha et castra eius adplicuerunt ad aquam Gennesar
et ante lucem vigilaverunt in campum Asor. Et ecce castra alienigenarum occurrebant in campo et
tendebant ei insidias in montibus ipse autem occurrit ex
adverso. Insidiae vero exsurrexerunt de locis suis et commiserunt
proelium. Et fugerunt qui erant ex parte Ionathae omnes et nemo
relictus est ex eis nisi Matthathias filius Absolomi et Iudas
filius Chalfi princeps militiae exercitus. Et scidit Ionathas vestimenta sua et posuit terram in
capite suo et oravit. Et reversus est ad eos in proelium et convertit illos et
pugnaverunt. Et viderunt qui fugiebant partis illius et reversi sunt ad
eum et insequebantur cum eo usque Cades ad castra sua et
pervenerunt usque illuc. Et ceciderunt de alienigenis in die illa tria milia
virorum et regressus est Ionatha in Hierusalem.