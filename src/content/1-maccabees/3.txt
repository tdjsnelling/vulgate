Et surrexit Iudas qui vocabatur Macchabeus filius eius pro
eo. Et adiuvabant eum omnes fratres eius et universi qui se
coniunxerant patri eius et proeliabantur proelium Israhel cum
laetitia. Et dilatavit gloriam populo suo et induit se loricam sicut
gigans et succinxit se arma bellica sua in proeliis et
protegebat castra gladio suo. Similis factus est leoni in operibus suis et sicut catulus
leonis rugiens in venatione. Et persecutus est iniquos perscrutans eos et qui
conturbabant populum suum succendit flammis. Et repulsi sunt inimici prae timore eius et omnes operarii
iniquitatis conturbati sunt et directa est salus in manu eius. Et exacerbabat reges multos et laetificabat Iacob in
operibus suis et in saeculum memoria eius in benedictione. Et perambulavit civitates Iuda et perdidit impios ex eis et
avertit iram ab Israhel. Et nominatus est usque ad novissimum terrae et congregavit
pereuntes. Et congregavit Apollonius gentes et a Samaria virtutem
multam et magnam ad bellandum contra Israhel. Et cognovit Iudas et exiit obviam illi et percussit et
occidit illum et ceciderunt vulnerati multi et reliqui fugerunt. Et accepit spolia eorum et gladium Apollonii abstulit Iudas
et erat pugnans in eo omnibus diebus. Et audivit Seron princeps exercitus Syriae quod congregavit
Iudas congregationem et ecclesiam fidelium secum. Et ait faciam mihi nomen et glorificabor in regno et
debellabo Iudam et eos qui cum ipso sunt qui spernebant verbum
regis. Et praeparavit se et ascenderunt cum eo castra impiorum
fortes auxiliarii ut facerent vindictam in filios Israhel. Et adpropinquaverunt usque Bethoron et exivit Iudas obviam
illi cum paucis. Ut viderunt autem exercitum venientem sibi obviam dixerunt
Iudae quomodo poterimus pauci pugnare ad multitudinem tantam
tam fortem et nos fatigati sumus ieiunio hodie. Et ait Iudas facile est concludi multos in manus paucorum
et non est differentia in conspectu Dei caeli liberare in
multis et in paucis. Quia non in multitudine exercitus victoria belli sed de
caelo fortitudo est. Ipsi veniunt ad nos in multitudine contumaci et superba ut
disperdant nos et uxores nostras et filios nostros et ut
spolient nos. Nos vero pugnabimus pro animabus nostris et legibus nostris. Et ipse Dominus conteret eos ante faciem nostram vos autem
ne timueritis eos. Ut cessavit autem loquens insiluit in eos subito et
contritus est Seron et exercitus eius in conspectu ipsius. Et persequebatur eum in descensu Bethoron usque in campum
et ceciderunt ex eis octingenti viri reliqui autem fugerunt in
terram Philisthim. Et cecidit timor Iudae ac fratrum eius et formido super
omnes gentes in circuitu eorum. Et pervenit ad regem nomen eius et de proeliis Iudae
narrabant omnes gentes. Ut audivit autem Antiochus sermones istos iratus est animo
et misit et congregavit exercitum universi regni sui castra
fortia valde. Et aperuit aerarium suum et dedit stipendia exercitui in
annum et mandavit illis ut essent parati ad omnia. Et vidit quod defecit pecunia de thesauris et tributa
regionis modica propter dissensionem et plagam quam fecit in
terra ut tolleret legitima quae erant a primis diebus. Et timuit ne non haberet et semel et bis in sumptus et
donativa quae dederat ante larga manu et abundaverat super
reges qui ante eum fuerant. Consternatus erat animo valde et cogitavit ire in Persidem
et accipere tributa regionum et congregare argentum multum. Et reliquit Lysiam hominem nobilem de genere regali super
negotia regia a flumine Eufraten usque ad flumen Aegypti. Et ut nutriret Antiochum filium suum donec rediret. Et tradidit ei medium exercitum et elefantos et mandavit ei
de omnibus quae volebat et de inhabitantibus Iudaeam et
Hierusalem. Ut mitteret ad eos exercitum ad conterendam et extirpandam
virtutem Israhel et reliquias Hierusalem et auferendam memoriam
de loco. Et ut constitueret habitatores filios alienigenas in
omnibus finibus eorum et sorte distribueret terram eorum. Et rex adsumpsit partem exercitus residui et exivit ab
Antiochia civitate regni sui anno centesimo et quadragesimo et
septimo et transfretavit Eufraten flumen et perambulabat
superiores regiones. Et elegit Lysias Ptolomeum filium Dorimini et Nicanorem et
Gorgiam viros potentes ex amicis regis. Et misit cum eis quadraginta milia virorum et septem milia
equitum ut venirent in terram Iuda et disperderent eam secundum
verbum regis. Et processerunt ut irent cum universa virtute sua et
venerunt et adplicuerunt Ammaum in terra campestri. Et audierunt mercatores regionum nomen eorum et acceperunt
argentum et aurum multum valde et pueros et venerunt in castra
ut acciperent filios Israhel in servos et additi sunt ad eos
exercitus Syriae et terrae alienigenarum. Et vidit Iudas et fratres eius quia multiplicata sunt mala
et exercitus adplicabat ad fines eorum et cognoverunt verba
regis quae mandavit populo facere in interitum et
consummationem. Et dixerunt unusquisque ad proximum suum erigamus
deiectionem populi nostri et pugnemus pro populo nostro et
sanctis nostris. Et congregatus est conventus ut essent parati in proelium
et ut orarent et peterent misericordiam et miserationes. Et Hierusalem non habitabatur sed erat sicut desertum non
erat qui ingrederetur et egrederetur de natis eius et sanctum
conculcabatur et filii alienigenarum erant in arce ibi erat
habitatio gentium et ablata est voluptas ab Iacob et defecit
ibi tibia et cithara. Et congregati sunt et venerunt in Masefat contra Hierusalem
quia locus orationis erat in Masefat ante Israhel. Et ieiunaverunt illa die et induerunt se ciliciis et cinere
in capite suo et destituerunt vestimenta sua. Et expanderunt librum legis de quibus scrutabantur gentes
similitudinem simulacrorum suorum. Et adtulerunt ornamenta sacerdotalia et primitias et
decimas et suscitaverunt nazoreos qui impleverant dies. Et clamaverunt voce magna in caelum dicentes quid faciemus
istis et quo eos ducemus. Et sancta tua conculcata sunt et contaminata sunt et
sacerdotes tui in luctu et humilitate. Et ecce nationes convenerunt adversum nos ut nos disperdant
tu scis quae cogitant in nos. Quomodo poterimus subsistere ante facies illorum nisi tu
adiuves nos. Et tubis exclamaverunt voce magna. Et post hoc constituit Iudas duces populi tribunos et
centuriones et pentecontarcos et decuriones. Et dixit his qui aedificabant domos et sponsabant uxores et
plantabant vineas et formidolosis ut redirent unusquisque in
domum suam secundum legem. Et moverunt castra et conlocaverunt ad austrum Ammaum. Et ait Iudas accingimini et estote filii potentes et estote
parati in mane ut pugnetis adversus nationes has quae
convenerunt disperdere nos et sancta nostra. Quoniam melius est nos mori in bello quam videre mala
gentis nostrae et sanctorum. Sicut autem fuerit voluntas in caelo sic fiat.