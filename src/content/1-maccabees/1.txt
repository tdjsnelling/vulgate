Et factum est postquam percussit Alexander Philippi Macedo
qui primus regnavit in Graecia egressus de terra Cetthim Darium
regem Persarum et Medorum. Constituit proelia multa et omnium obtinuit munitiones et
interfecit reges terrae. Et pertransiit usque ad fines terrae et accepit spolia
multitudinis gentium et siluit terra in conspectu eius. Et congregavit virtutem exercituum fortem nimis et exaltatum
est et elevatum cor eius. Et obtinuit regiones gentium et tyrannos et facti sunt illi
in tributum. Et post haec decidit in lectum et cognovit quia moritur. Et vocavit pueros suos nobiles qui secum erant nutriti a
iuventute et divisit illis regnum suum cum adhuc viveret. Et regnavit Alexander annis duodecim et mortuus est. Et obtinuerunt pueri eius regnum unusquisque in loco suo. Et inposuerunt sibi omnes diademata post mortem eius et
filii eorum post eos annis multis et multiplicata sunt mala in
terra. Et exiit ex eis radix peccatrix Antiochus Inlustris filius
Antiochi regis qui fuerat Romae obses et regnavit in anno
centesimo tricesimo et septimo regni Graecorum. In diebus illis exierunt ex Israhel filii iniqui et
suaserunt multis dicentes eamus et disponamus testamentum cum
gentibus quae circa nos sunt quia ex quo recessimus ab eis
invenerunt nos multa mala. Et bonus visus est sermo in oculis eorum. Et destinaverunt aliqui de populo et abierunt ad regem et
dedit illis potestatem ut facerent iustitiam gentium. Et aedificaverunt gymnasium in Hierosolymis secundum leges
nationum. Et fecerunt sibi praeputia et recesserunt a testamento
sancto et iuncti sunt nationibus et venundati sunt ut facerent
malum. Et paratum est regnum in conspectu Antiochi et coepit
regnare in terra Aegypti ut regnaret super duo regna. Et intravit in Aegyptum in multitudine gravi in curribus et
elefantis et equitibus et copiosa navium multitudine. Et constituit bellum adversus Ptolomeum regem Aegypti et
veritus est Ptolomeus a facie eius et fugit et ceciderunt
vulnerati multi. Et conprehendit civitates munitas in terra Aegypti et
accepit spolia terrae Aegypti. Et convertit Antiochus postquam percussit Aegyptum in
centesimo et quadragesimo et tertio anno et ascendit ad Israhel. Et ascendit Hierosolymis in multitudine gravi. Et intravit in sanctificationem cum superbia et accepit
altare aureum et candelabrum luminis et universa vasa eius et
mensam propositionis et libatoria et fialas et mortariola aurea
et velum et coronas et ornamentum aureum quod in facie templi
erat et comminuit omnia. Et accepit argentum et aurum et vasa concupiscibilia et
accepit thesauros occultos quos invenit et sublatis omnibus
abiit in terram suam. Et fecit caedem hominum et locutus est superbia magna. Et factus est planctus magnus in Israhel et in omni loco
eorum. Et ingemuerunt principes et seniores virgines et iuvenes
infirmati sunt et speciositas mulierum inmutata est. Omnis maritus sumpsit lamentum quae sedebant in toro
maritali lugebant. Et commota est terra super habitantes in ea et universa
domus Iacob induit confusionem. Et post duos annos dierum misit rex principem tributorum in
civitates Iuda et venit Hierusalem cum turba magna. Et locutus est ad eos verba pacifica in dolo et crediderunt
ei. Et inruit super civitatem repente et percussit eam plaga et
perdidit populum multum ex Israhel. Et accepit spolia civitatis et succendit eam igni et
destruxit domos eius et muros eius in circuitu. Et captivas duxerunt mulieres et natos et pecora
possederunt. Et aedificaverunt civitatem David muro magno et firmo et
turribus firmis et facta est illis in arcem. Et posuerunt illic gentem peccatorum viros iniquos et
convaluerunt in ea et posuerunt arma et escas et congregaverunt
spolia Hierusalem. Et reposuerunt illic et facti sunt in laqueum magnum. Et factum est hoc ad insidias sanctificationi et in
diabolum malum in Israhel. Et effuderunt sanguinem innocentem per circuitum
sanctificationis et contaminaverunt sanctificationem. Et fugerunt habitatores Hierusalem propter eos et facta est
habitatio exterorum et facta est extera semini suo et nati eius
reliquerunt eam. Sanctificatio eius desolata est sicut solitudo dies festi
eius conversi sunt in luctum sabbata eius in obprobrium honores
eius in nihilum. Secundum gloriam eius multiplicata est ignominia eius et
sublimitas eius conversa est in luctum. Et scripsit rex Antiochus omni regno suo ut esset omnis
populus unus et reliquerunt unusquisque legem suam. Et consenserunt omnes gentes secundum verbum regis Antiochi. Et multi ex Israhel consenserunt ei et sacrificaverunt
idolis et coinquinaverunt sabbatum. Et misit rex Antiochus libros per manus nuntiorum in
Hierusalem et in omnes civitates Iudae ut sequerentur legem
gentium terrae. Et prohiberent holocausta et sacrificia et placationes
fieri in templo Dei. Et prohiberent celebrari sabbatum et dies sollemnes. Et coinquinari sancta et sanctum populum Israhel. Et iussit aedificari aras et templa et idola et immolari
carnes suillas et pecora communia. Et relinquere filios suos incircumcisos et coinquinari
animas eorum in omnibus inmundis et abominationibus ita ut
obliviscerentur legem et inmutarent omnes iustificationes Dei. Et quicumque non fecisset secundum verbum regis Antiochi
moreretur. Secundum omnia verba haec scripsit omni regno suo et
praeposuit principes populo qui haec fieri cogerent. Et iusserunt civitatibus Iudae sacrificare. Et congregati sunt multi de populo ad eos qui dereliquerant
legem Domini et fecerunt mala super terram. Et effugaverunt populum Israhel in abditis et in
absconditis fugitivorum locis. Die quintadecima mensis casleu quinto et quadragesimo anno
aedificavit rex Antiochus abominandum idolum desolationis super
altare Dei et per universas civitates Iudae in circuitu
aedificaverunt aras. Et ante ianuas domorum et in plateis incendebant tura et
sacrificabant. Et libros legis Dei conbuserunt igni scindentes eos. Et apud quemcumque inveniebantur libri testamenti Domini et
quicumque observabant legem Domini secundum edictum regis
trucidabant eum. In virtute sua faciebant haec populo Israhel qui
inveniebantur in omni mense in civitatibus. Et quinta et vicesima die mensis sacrificabant super aram
quae erat contra altare. Et mulieres quae circumcidebant filios suos trucidabantur
secundum iussum regis Antiochi. Et suspendebant pueros a cervicibus per universas domos
eorum et eos qui circumciderunt eos trucidabant. Et multi de populo Israhel definierunt apud se ut non
manducarent inmunda et elegerunt magis mori quam cibis
coinquinari inmundis. Et noluerunt infringere legem Dei sanctam et trucidati sunt. Et facta est ira magna super populum valde.