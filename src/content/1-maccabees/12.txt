Et vidit Ionathas quia tempus eum iuvat et elegit viros et
misit Romam statuere et renovare cum eis amicitiam. Et ad Spartas et ad alia loca misit epistulas secundum
eandem formam. Et abierunt Romam et intraverunt in curiam et dixerunt
Ionathas summus sacerdos et gens Iudaeorum miserunt nos ut
renovetis amicitiam et societatem secundum pristinam. Et dederunt illis epistulas ad ipsos per loca ut deducerent
eos in terram Iuda cum pace. Et hoc exemplum epistularum quas scripsit Ionathas
Spartiatis. Ionathas summus sacerdos et seniores gentis et sacerdotes
et reliquus populus Iudaeorum Spartiatis fratribus salutem. Iam pridem missae erant epistulae ad Onian summum
sacerdotem a Dario qui regnabat apud vos quoniam estis fratres
nostri sicut rescriptum continet quod subiectum est. Et suscepit Onias virum qui fuerat missus cum honore et
accepit epistulas in quibus significabatur de societate et
amicitia. Nos cum nullo horum indigeremus habentes solacio sanctos
libros qui sunt in manibus nostris. Maluimus mittere ad vos renovare fraternitatem et
amicitiam ne forte alieni efficiamur a vobis multa enim tempora
transierunt ex quo misistis ad nos. Nos ergo in omni tempore sine intermissione in diebus
sollemnibus et ceteris quibus oportet memores sumus vestri in
sacrificiis quae offerimus et observationibus sicut fas est et
decet meminisse fratrum. Laetamur itaque de gloria vestra. Nos autem circumdederunt multae tribulationes et multa
proelia et inpugnaverunt nos reges qui sunt in circuitu nostro. Noluimus ergo vobis molesti esse neque ceteris sociis et
amicis nostris in his proeliis. Habuimus enim de caelo auxilium et liberati sumus nos et
humiliati sunt inimici nostri. Elegimus itaque Numenium Antiochi et Antipatrum Iasonis
filium et misimus ad Romanos renovare cum eis amicitiam et
societatem pristinam. Mandavimus itaque eis ut veniant etiam ad vos et salutent
vos ut reddant vobis epistulas nostras de innovatione
fraternitatis nostrae. Et nunc bene facietis respondentes nobis ad haec. Et hoc rescriptum epistularum quod miserat Onias. Rex Spartiarum Onias Ionathae sacerdoti magno salutem. Inventum est in scriptura de Spartiatis et Iudaeis quoniam
sunt fratres et quia sunt de genere Abraham. Et nunc ex quo haec cognovimus bene facitis scribentes
nobis de pace vestra. Sed et nos rescripsimus vobis pecora nostra et
possessiones nostrae vestrae sunt et vestra nostra mandavimus
itaque haec nuntiari vobis. Et audivit Ionathas quoniam egressi sunt principes
Demetrii cum exercitu multo supra quam prius pugnare adversus
eum. Et exiit ab Hierusalem et occurrit eis in Amathite regione
non enim dederat eis spatium ut ingrederentur regionem eius. Et misit speculatores in castra eorum et reversi
renuntiaverunt quia constituunt supervenire illis nocte. Cum occidisset autem sol praecepit Ionathas suis vigilare
et esse in armis paratos ad pugnam tota nocte et posuit
custodes per circuitum castrorum. Et audierunt adversarii quia paratus est Ionathas cum suis
in bello et timuerunt et formidaverunt corde suo et accenderunt
focos in castris suis. Ionathas autem et qui cum eo erant non cognoverunt usque
mane videbant enim lumina ardentia. Et secutus est Ionatha et non conprehendit eos transierant
enim flumen Eleutherum. Et divertit Ionathas ad Arabas qui vocantur Zabadei et
percussit eos et accepit spolia eorum. Et iunxit et venit Damascum et perambulavit omnem regionem
illam. Simon autem exiit et venit usque ad Ascalona et ad proxima
praesidia et declinavit in Ioppen et occupavit eam. Audivit enim quod vellent praesidium tradere partibus
Demetrii et posuit ibi custodes ut custodirent eam. Et reversus est Ionathas et convocavit seniores populi et
cogitavit cum eis aedificare praesidia in Iudaea. Et aedificare muros in Hierusalem et exaltare altitudinem
magnam inter medium arcis et civitatis ut separaret eam a
civitate ut esset ipsa singulariter et neque emant neque
vendant. Et convenerunt ut aedificarent civitatem et cecidit murus
qui erat super torrentem ab ortu solis et reparavit eum qui
vocatur Caphetetha. Et Simon aedificavit Adiada in Sephela et munivit eam et
inposuit portas et seras. Et cum cogitasset Tryfon regnare Asiae et adsumere diadema
et extendere manum in Antiochum regem. Timens ne forte non permitteret eum Ionathas sed pugnaret
adversus eum quaerebat conprehendere eum et occidere et
exsurgens abiit in Bethasan. Et exiit Ionathas obviam cum quadraginta milibus virorum
electorum in proelium et venit Bethasan. Et vidit Tryfon quia venit cum exercitu multo ut
extenderet in eum manus et timuit. Et excepit eum cum honore et commendavit eum omnibus
amicis suis et dedit ei munera et praecepit exercitibus suis ut
oboedirent ei sicut sibi. Et dixit Ionathae ut quid vexasti universum populum cum
bellum nobis non sit. Et nunc remitte eos in domos suas elige autem tibi viros
paucos qui tecum sint et veni mecum Ptolomaidam et tradam illam
tibi et reliqua praesidia et exercitum et universos praepositos
negotii et conversus abibo propterea enim veni. Et credidit ei et fecit sicut dixit et dimisit exercitum
et abierunt in terram Iudam. Retinuit autem secum tria milia virorum ex quibus remisit
in Galileam duo milia mille autem cum eo venerunt. Ut intravit autem Ionathas Ptolomaidam cluserunt portas
Ptolomenses et conprehenderunt eum et omnes qui cum eo
intraverant gladio interfecerunt. Et misit Tryfon exercitum et equites in Galileam et in
campum magnum ut perderent omnes socios Ionathae. At illi cum cognovissent quia conprehensus est et periit
et omnes qui cum eo erant hortati sunt semet ipsos et exierunt
parati in proelium. Et videntes hii qui insecuti fuerant quia pro anima res
est illis reversi sunt. Illi autem venerunt omnes cum pace in terram Iuda et
planxerunt Ionathan et eos qui cum eo fuerant valde et luxit
Israhel luctu magno. Et quaesierunt omnes gentes quae erant in circuitu eorum
perdere eos dixerunt enim. Non habent principem et adiuvantem nunc ergo expugnemus
illos et tollamus de hominibus memoriam eorum.