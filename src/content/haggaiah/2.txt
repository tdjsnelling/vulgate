In die vicesima et quarta mensis in sexto mense in anno
secundo Darii regis. In septimo mense vicesima et prima mensis factum est verbum
Domini in manu Aggei prophetae dicens. Loquere ad Zorobabel filium Salathihel ducem Iuda et ad
Iesum filium Iosedech sacerdotem magnum et ad reliquos populi
dicens. Quis in vobis est derelictus qui vidit domum istam in gloria
sua prima et quid vos videtis hanc nunc numquid non ita est
quasi non sit in oculis vestris. Et nunc confortare Zorobabel dicit Dominus et confortare
Iesu fili Iosedech sacerdos magne et confortare omnis popule
terrae dicit Dominus exercituum et facite quoniam ego vobiscum
sum dicit Dominus exercituum. Verbum quod placui vobiscum cum egrederemini de terra
Aegypti et spiritus meus erit in medio vestrum nolite timere. Quia haec dicit Dominus exercituum adhuc unum modicum est et
ego commovebo caelum et terram et mare et aridam. Et movebo omnes gentes et veniet desideratus cunctis
gentibus et implebo domum istam gloria dicit Dominus exercituum. Meum est argentum et meum est aurum dicit Dominus exercituum. Magna erit gloria domus istius novissimae plus quam primae
dicit Dominus exercituum et in loco isto dabo pacem dicit
Dominus exercituum. In vicesima et quarta noni mensis in anno secundo Darii
factum est verbum Domini ad Aggeum prophetam dicens. Haec dicit Dominus exercituum interroga sacerdotes legem
dicens. Si tulerit homo carnem sanctificatam in ora vestimenti sui
et tetigerit de summitate eius panem aut pulmentum aut vinum
aut oleum aut omnem cibum numquid sanctificabitur respondentes
autem sacerdotes dixerunt non. Et dixit Aggeus si tetigerit pollutus in anima ex omnibus
his numquid contaminabitur et responderunt sacerdotes et
dixerunt contaminabitur. Et respondit Aggeus et dixit sic populus iste et sic gens
ista ante faciem meam dicit Dominus et sic omne opus manuum
eorum et omnia quae obtulerint ibi contaminata erunt. Et nunc ponite corda vestra a die hac et supra antequam
poneretur lapis super lapidem in templo Domini. Cum accederetis ad acervum viginti modiorum et fierent
decem intraretis ad torcular ut exprimeretis quinquaginta
lagoenas et fiebant viginti. Percussi vos vento urente et aurugine et grandine omnia
opera manuum vestrarum et non fuit in vobis qui reverteretur ad
me dicit Dominus. Ponite corda vestra ex die ista et in futurum a die
vicesima et quarta noni mensis a die qua fundamenta iacta sunt
templi Domini ponite super cor vestrum. Numquid iam semen in germine est et adhuc vinea et ficus et
malogranatum et lignum olivae non floruit ex die ista benedicam. Et factum est verbum Domini secundo ad Aggeum in vicesima
et quarta mensis dicens. Loquere ad Zorobabel ducem Iuda dicens ego movebo caelum
pariter et terram. Et subvertam solium regnorum et conteram fortitudinem regni
gentium et subvertam quadrigam et ascensorem eius et descendent
equi et ascensores eorum vir in gladio fratris sui. In die illo dicit Dominus exercituum adsumam te Zorobabel
fili Salathihel serve meus dicit Dominus et ponam te quasi
signaculum quia te elegi dicit Dominus exercituum.