Ego Dominus Deus vester non facietis vobis idolum et
sculptile nec titulos erigetis nec insignem lapidem ponetis in
terra vestra ut adoretis eum ego enim sum Dominus Deus vester. Custodite sabbata mea et pavete ad sanctuarium meum ego
Dominus. Si in praeceptis meis ambulaveritis et mandata mea
custodieritis et feceritis ea dabo vobis pluvias temporibus
suis. Et terra gignet germen suum et pomis arbores replebuntur. Adprehendet messium tritura vindemiam et vindemia occupabit
sementem et comedetis panem vestrum in saturitatem et absque
pavore habitabitis in terra vestra. Dabo pacem in finibus vestris dormietis et non erit qui
exterreat auferam malas bestias et gladius non transibit
terminos vestros. Persequemini inimicos vestros et corruent coram vobis. Persequentur quinque de vestris centum alienos et centum ex
vobis decem milia cadent inimici vestri in conspectu vestro
gladio. Respiciam vos et crescere faciam multiplicabimini et
firmabo pactum meum vobiscum. Comedetis vetustissima veterum et vetera novis
supervenientibus proicietis. Ponam tabernaculum meum in medio vestri et non abiciet vos
anima mea. Ambulabo inter vos et ero vester Deus vosque eritis
populus meus. Ego Dominus Deus vester qui eduxi vos de terra Aegyptiorum
ne serviretis eis et qui confregi catenas cervicum vestrarum ut
incederetis erecti. Quod si non audieritis me nec feceritis omnia mandata mea. Si spreveritis leges meas et iudicia mea contempseritis ut
non faciatis ea quae a me constituta sunt et ad irritum
perducatis pactum meum. Ego quoque haec faciam vobis visitabo vos velociter in
egestate et ardore qui conficiat oculos vestros et consumat
animas frustra seretis sementem quae ab hostibus devorabitur. Ponam faciem meam contra vos et corruetis coram hostibus
vestris et subiciemini his qui oderunt vos fugietis nemine
persequente. Sin autem nec sic oboedieritis mihi addam correptiones
vestras septuplum propter peccata vestra. Et conteram superbiam duritiae vestrae daboque caelum
vobis desuper sicut ferrum et terram aeneam. Consumetur in cassum labor vester non proferet terra
germen nec arbores poma praebebunt. Si ambulaveritis ex adverso mihi nec volueritis audire me
addam plagas vestras usque in septuplum propter peccata vestra. Emittamque in vos bestias agri quae consumant et vos et
pecora vestra et ad paucitatem cuncta redigant desertaeque
fiant viae vestrae. Quod si nec sic volueritis recipere disciplinam sed
ambulaveritis ex adverso mihi. Ego quoque contra vos adversus incedam et percutiam vos
septies propter peccata vestra. Inducamque super vos gladium ultorem foederis mei cumque
confugeritis in urbes mittam pestilentiam in medio vestri et
trademini hostium manibus. Postquam confregero baculum panis vestri ita ut decem
mulieres in uno clibano coquant panes et reddant eos ad pondus
et comedetis et non saturabimini. Sin autem nec per haec audieritis me sed ambulaveritis
contra me. Et ego incedam adversum vos in furore contrario et
corripiam vos septem plagis propter peccata vestra. Ita ut comedatis carnes filiorum et filiarum vestrarum. Destruam excelsa vestra et simulacra confringam cadetis
inter ruinas idolorum vestrorum et abominabitur vos anima mea. In tantum ut urbes vestras redigam in solitudinem et
deserta faciam sanctuaria vestra nec recipiam ultra odorem
suavissimum. Disperdamque terram vestram et stupebunt super ea inimici
vestri cum habitatores illius fuerint. Vos autem dispergam in gentes et evaginabo post vos
gladium eritque terra vestra deserta et civitates dirutae. Tunc placebunt terrae sabbata sua cunctis diebus
solitudinis suae quando fueritis. In terra hostili sabbatizabit et requiescet in sabbatis
solitudinis suae eo quod non requieverit in sabbatis vestris
quando habitabatis in ea. Et qui de vobis remanserint dabo pavorem in cordibus eorum
in regionibus hostium terrebit eos sonitus folii volantis et
ita fugient quasi gladium cadent nullo sequente. Et corruent singuli super fratres suos quasi bella
fugientes nemo vestrum inimicis audebit resistere. Peribitis inter gentes et hostilis vos terra consumet. Quod si et de his aliqui remanserint tabescent in
iniquitatibus suis in terra inimicorum suorum et propter
peccata patrum suorum et sua adfligentur. Donec confiteantur iniquitates suas et maiorum suorum
quibus praevaricati sunt in me et ambulaverunt ex adverso mihi. Ambulabo igitur et ego contra eos et inducam illos in
terram hostilem donec erubescat incircumcisa mens eorum tunc
orabunt pro impietatibus suis. Et recordabor foederis mei quod pepigi cum Iacob et Isaac
et Abraham terrae quoque memor ero. Quae cum relicta fuerit ab eis conplacebit sibi in
sabbatis suis patiens solitudinem propter illos ipsi vero
rogabunt pro peccatis suis eo quod abiecerint iudicia mea et
leges meas despexerint. Et tamen etiam cum essent in terra hostili non penitus
abieci eos neque sic despexi ut consumerentur et irritum
facerem pactum meum cum eis ego enim sum Dominus Deus eorum. Et recordabor foederis mei pristini quando eduxi eos de
terra Aegypti in conspectu gentium ut essem Deus eorum ego
Dominus Deus haec sunt praecepta atque iudicia et leges quas
dedit Dominus inter se et inter filios Israhel in monte Sinai
per manum Mosi.