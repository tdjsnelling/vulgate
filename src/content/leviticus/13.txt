Locutus est Dominus ad Mosen et Aaron dicens. Homo in cuius carne et cute ortus fuerit diversus color
sive pustula aut quasi lucens quippiam id est plaga leprae
adducetur ad Aaron sacerdotem vel ad unum quemlibet filiorum
eius. Qui cum viderit lepram in cute et pilos in album mutatos
colorem ipsamque speciem leprae humiliorem cute et carne
reliqua plaga leprae est et ad arbitrium eius separabitur. Sin autem lucens candor fuerit in cute nec humilior carne
reliqua et pili coloris pristini recludet eum sacerdos septem
diebus. Et considerabit die septimo et siquidem lepra ultra non
creverit nec transierit in cute priores terminos rursum
includet eum septem diebus aliis. Et die septimo contemplabitur si obscurior fuerit lepra et
non creverit in cute mundabit eum quia scabies est lavabitque
homo vestimenta sua et mundus erit. Quod si postquam a sacerdote visus est et redditus
munditiae iterum lepra creverit adducetur ad eum. Et inmunditiae condemnabitur. Plaga leprae si fuerit in homine adducetur ad sacerdotem. Et videbit eum cumque color albus in cute fuerit et
capillorum mutarit aspectum ipsa quoque caro viva apparuerit. Lepra vetustissima iudicabitur atque inolita cuti
contaminabit itaque eum sacerdos et non recludet quia perspicue
inmunditia est. Sin autem effloruerit discurrens lepra in cute et
operuerit omnem carnem a capite usque ad pedes quicquid sub
aspectu oculorum cadit. Considerabit eum sacerdos et teneri lepra mundissima
iudicabit eo quod omnis in candorem versa sit et idcirco homo
mundus erit. Quando vero caro vivens in eo apparuerit. Tunc sacerdotis iudicio polluetur et inter inmundos
reputabitur caro enim viva si lepra aspergatur inmunda est. Quod si rursum versa fuerit in alborem et totum hominem
operuerit. Considerabit eum sacerdos et mundum esse decernet. Caro et cutis in qua ulcus natum est et sanatum. Et in loco ulceris cicatrix apparuerit alba sive subrufa
adducetur homo ad sacerdotem. Qui cum viderit locum leprae humiliorem carne reliqua et
pilos versos in candorem contaminabit eum plaga enim leprae
orta est in ulcere. Quod si pilus coloris est pristini et cicatrix subobscura
et vicina carne non est humilior recludet eum septem diebus. Et siquidem creverit adiudicabit eum leprae. Sin autem steterit in loco suo ulceris est cicatrix et
homo mundus erit. Caro et cutis quam ignis exuserit et sanata albam sive
rufam habuerit cicatricem. Considerabit eam sacerdos et ecce versa est in alborem et
locus eius reliqua cute humilior contaminabit eum quia plaga
leprae in cicatrice orta est. Quod si pilorum color non fuerit inmutatus nec humilior
plaga carne reliqua et ipsa leprae species fuerit subobscura
recludet eum septem diebus. Et die septimo contemplabitur si creverit in cute lepra
contaminabit eum. Sin autem in loco suo candor steterit non satis clarus
plaga conbustionis est et idcirco mundabitur quia cicatrix est
conbusturae. Vir sive mulier in cuius capite vel barba germinarit lepra
videbit eos sacerdos. Et siquidem humilior fuerit locus carne reliqua et
capillus flavus solitoque subtilior contaminabit eos quia lepra
capitis ac barbae est. Sin autem viderit et locum maculae aequalem vicinae carni
et capillum nigrum recludet eos septem diebus. Et die septimo intuebitur si non creverit macula et
capillus sui coloris est et locus plagae carni reliquae
aequalis. Radetur homo absque loco maculae et includetur septem
diebus aliis. Si die septimo visa fuerit stetisse plaga in loco suo nec
humilior carne reliqua mundabit eum lotisque vestibus mundus
erit. Sin autem post emundationem rursus creverit macula in cute. Non quaeret amplius utrum capillus in flavum colorem sit
commutatus quia aperte inmundus est. Porro si steterit macula et capilli nigri fuerint noverit
hominem esse sanatum et confidenter eum pronuntiet mundum. Vir et mulier in cuius cute candor apparuerit. Intuebitur eos sacerdos si deprehenderit subobscurum
alborem lucere in cute sciat non esse lepram sed maculam
coloris candidi et hominem mundum. Vir de cuius capite capilli fluunt calvus ac mundus est. Et si a fronte ceciderint pili recalvaster et mundus est. Sin autem in calvitio sive in recalvatione albus vel rufus
color fuerit exortus. Et hoc sacerdos viderit condemnabit eum haut dubiae leprae
quae orta est in calvitio. Quicumque ergo maculatus fuerit lepra et separatus ad
arbitrium sacerdotis. Habebit vestimenta dissuta caput nudum os veste contectum
contaminatum ac sordidum se clamabit. Omni tempore quo leprosus est et inmundus solus habitabit
extra castra. Vestis lanea sive linea quae lepram habuerit. In stamine atque subtemine aut certe pellis vel quicquid
ex pelle confectum est. Si alba aut rufa macula fuerit infecta lepra reputabitur
ostendeturque sacerdoti. Qui consideratam recludet septem diebus. Et die septimo rursus aspiciens si crevisse deprehenderit
lepra perseverans est pollutum iudicabit vestimentum et omne in
quo fuerit inventa. Et idcirco conburetur flammis. Quod si eam viderit non crevisse. Praecipiet et lavabunt id in quo lepra est recludetque
illud septem diebus aliis. Et cum viderit faciem quidem pristinam non reversam nec
tamen crevisse lepram inmundum iudicabit et igne conburet eo
quod infusa sit in superficie vestimenti vel per totum lepra. Sin autem obscurior fuerit locus leprae postquam vestis
est lota abrumpet eum et a solido dividet. Quod si ultra apparuerit in his locis quae prius
inmaculata erant lepra volatilis et vaga debet igne conburi. Si cessaverit lavabit ea quae pura sunt secundo et munda
erunt. Ista est lex leprae vestimenti lanei et linei staminis
atque subteminis omnisque supellectilis pelliciae quomodo
mundari debeat vel contaminari.