Locutusque est Dominus ad Mosen et Aaron dicens. Loquimini filiis Israhel et dicite eis vir qui patitur
fluxum seminis inmundus erit. Et tunc iudicabitur huic vitio subiacere cum per momenta
singula adheserit carni illius atque concreverit foedus humor. Omne stratum in quo dormierit inmundum erit et ubicumque
sederit. Si quis hominum tetigerit lectum eius lavabit vestimenta
sua et ipse lotus aqua inmundus erit usque ad vesperum. Si sederit ubi ille sederat et ipse lavabit vestimenta sua
et lotus aqua inmundus erit usque ad vesperum. Qui tetigerit carnem eius lavabit vestimenta sua et ipse
lotus aqua inmundus erit usque ad vesperum. Si salivam huiuscemodi homo iecerit super eum qui mundus
est lavabit vestem suam et lotus aqua inmundus erit usque ad
vesperum. Sagma super quo sederit inmundum erit. Et quicquid sub eo fuerit qui fluxum seminis patitur
pollutum erit usque ad vesperum qui portaverit horum aliquid
lavabit vestem suam et ipse lotus aqua inmundus erit usque ad
vesperum. Omnis quem tetigerit qui talis est non lotis ante manibus
lavabit vestimenta sua et lotus aqua inmundus erit usque ad
vesperum. Vas fictile quod tetigerit confringetur vas autem ligneum
lavabitur aqua. Si sanatus fuerit qui huiuscemodi sustinet passionem
numerabit septem dies post emundationem sui et lotis vestibus
ac toto corpore in aquis viventibus erit mundus. Die autem octavo sumet duos turtures aut duos pullos
columbae et veniet in conspectu Domini ad ostium tabernaculi
testimonii dabitque eos sacerdoti. Qui faciet unum pro peccato et alterum in holocaustum
rogabitque pro eo coram Domino ut emundetur a fluxu seminis sui. Vir de quo egreditur semen coitus lavabit aqua omne corpus
suum et inmundus erit usque ad vesperum. Vestem et pellem quam habuerit lavabit aqua et inmunda
erit usque ad vesperum. Mulier cum qua coierit lavabitur aqua et inmunda erit
usque ad vesperum. Mulier quae redeunte mense patitur fluxum sanguinis septem
diebus separabitur. Omnis qui tetigerit eam inmundus erit usque ad vesperum. Et in quo dormierit vel sederit diebus separationis suae
polluetur. Qui tetigerit lectum eius lavabit vestimenta sua et ipse
lotus aqua inmundus erit usque ad vesperum. Omne vas super quo illa sederit quisquis adtigerit lavabit
vestimenta sua et lotus aqua pollutus erit usque ad vesperum. Si coierit cum ea vir tempore sanguinis menstrualis
inmundus erit septem diebus et omne stratum in quo dormierit
polluetur. Mulier quae patitur multis diebus fluxum sanguinis non in
tempore menstruali vel quae post menstruum sanguinem fluere non
cessat quamdiu huic subiacet passioni inmunda erit quasi sit in
tempore menstruo. Omne stratum in quo dormierit et vas in quo sederit
pollutum erit. Quicumque tetigerit eam lavabit vestimenta sua et ipse
lotus aqua inmundus erit usque ad vesperum. Si steterit sanguis et fluere cessarit numerabit septem
dies purificationis suae. Et octavo die offeret pro se sacerdoti duos turtures vel
duos pullos columbae ad ostium tabernaculi testimonii. Qui unum faciet pro peccato et alterum in holocaustum
rogabitque pro ea coram Domino et pro fluxu inmunditiae eius. Docebitis ergo filios Israhel ut caveant inmunditiam et
non moriantur in sordibus suis cum polluerint tabernaculum meum
quod est inter eos. Ista est lex eius qui patitur fluxum seminis et qui
polluitur coitu. Et quae menstruis temporibus separatur vel quae iugi fluit
sanguine et hominis qui dormierit cum ea.