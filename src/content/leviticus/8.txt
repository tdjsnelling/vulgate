Locutusque est Dominus ad Mosen dicens. Tolle Aaron cum filiis suis vestes eorum et unctionis oleum
vitulum pro peccato duos arietes canistrum cum azymis. Et congregabis omnem coetum ad ostium tabernaculi. Fecit Moses ut Dominus imperarat congregataque omni turba
ante fores. Ait iste est sermo quem iussit Dominus fieri. Statimque obtulit Aaron et filios eius cumque lavisset eos. Vestivit pontificem subucula linea accingens eum balteo et
induens tunica hyacinthina et desuper umerale inposuit. Quod adstringens cingulo aptavit rationali in quo erat
doctrina et veritas. Cidarim quoque texit caput et super eam contra frontem
posuit lamminam auream consecratam in sanctificationem sicut
praeceperat ei Dominus. Tulit et unctionis oleum quo levit tabernaculum cum omni
supellectili sua. Cumque sanctificans aspersisset altare septem vicibus unxit
illud et omnia vasa eius labrumque cum basi sua sanctificavit
oleo. Quod fundens super caput Aaron unxit eum et consecravit. Filios quoque eius oblatos vestivit tunicis lineis et
cinxit balteo inposuitque mitras ut iusserat Dominus. Obtulit et vitulum pro peccato cumque super caput eius
posuissent Aaron et filii eius manus suas. Immolavit eum hauriens sanguinem et tincto digito tetigit
cornua altaris per gyrum quo expiato et sanctificato fudit
reliquum sanguinem ad fundamenta eius. Adipem autem qui erat super vitalia et reticulum iecoris
duosque renunculos cum arvinulis suis adolevit super altare. Vitulum cum pelle carnibus et fimo cremans extra castra
sicut praeceperat Dominus. Obtulit et arietem in holocaustum super cuius caput cum
inposuissent Aaron et filii eius manus suas. Immolavit eum et fudit sanguinem eius per altaris circuitum. Ipsumque arietem in frusta concidens caput eius et artus et
adipem adolevit igni. Lotis prius intestinis et pedibus totumque simul arietem
incendit super altare eo quod esset holocaustum suavissimi
odoris Domino sicut praeceperat ei. Obtulit et arietem secundum in consecrationem sacerdotum
posueruntque super caput illius Aaron et filii eius manus suas. Quem cum immolasset Moses sumens de sanguine tetigit
extremum auriculae dextrae Aaron et pollicem manus eius dextrae
similiter et pedis. Obtulit et filios Aaron cumque de sanguine arietis immolati
tetigisset extremum auriculae singulorum dextrae et pollices
manus ac pedis dextri reliquum fudit super altare per circuitum. Adipem vero et caudam omnemque pinguedinem quae operit
intestina reticulumque iecoris et duos renes cum adipibus suis
et armo dextro separavit. Tollens autem de canistro azymorum quod erat coram Domino
panem absque fermento et collyridam conspersam oleo laganumque
posuit super adipes et armum dextrum. Tradens simul omnia Aaron et filiis eius qui postquam
levaverunt ea coram Domino. Rursum suscepta de manibus eorum adolevit super altare
holocausti eo quod consecrationis esset oblatio in odorem
suavitatis sacrificii Domini. Tulit et pectusculum elevans illud coram Domino de ariete
consecrationis in partem suam sicut praeceperat ei Dominus. Adsumensque unguentum et sanguinem qui erat in altari
aspersit super Aaron et vestimenta eius et super filios illius
ac vestes eorum. Cumque sanctificasset eos in vestitu suo praecepit eis
dicens coquite carnes ante fores tabernaculi et ibi comedite
eas panes quoque consecrationis edite qui positi sunt in
canistro sicut praecepit mihi dicens Aaron et filii eius
comedent eos. Quicquid autem reliquum fuerit de carne et panibus ignis
absumet. De ostio quoque tabernaculi non exibitis septem diebus
usque ad diem quo conplebitur tempus consecrationis vestrae
septem enim diebus finitur consecratio. Sicut et inpraesentiarum factum est ut ritus sacrificii
conpleretur. Die ac nocte manebitis in tabernaculo observantes custodias
Domini ne moriamini sic enim mihi praeceptum est. Feceruntque Aaron et filii eius cuncta quae locutus est
Dominus per manum Mosi.