Quibus auditis cuncti reges trans Iordanem qui versabantur
in montanis et in campestribus in maritimis ac litore maris
Magni hii quoque qui habitabant iuxta Libanum Hettheus et
Amorreus et Chananeus Ferezeus et Eveus et Iebuseus. Congregati sunt pariter ut pugnarent contra Iosue et Israhel
uno animo eademque sententia. At hii qui habitabant in Gabaon audientes cuncta quae
fecerat Iosue Hiericho et Ahi. Et callide cogitantes tulerunt sibi cibaria saccos veteres
asinis inponentes et utres vinarios scissos atque consutos. Calciamentaque perantiqua quae ad indicium vetustatis
pittaciis consuta erant induti veteribus vestimentis panes
quoque quos portabant ob viaticum duri erant et in frusta
comminuti. Perrexeruntque ad Iosue qui tunc morabatur in castris
Galgalae et dixerunt ei atque omni simul Israheli de terra
longinqua venimus pacem vobiscum facere cupientes
responderuntque viri Israhel ad eos atque dixerunt. Ne forsitan in terra quae nobis sorte debetur habitetis et
non possimus foedus inire vobiscum. At illi ad Iosue servi inquiunt tui sumus quibus Iosue
quinam ait estis et unde venistis. Responderunt de terra longinqua valde venerunt servi tui in
nomine Domini Dei tui audivimus enim famam potentiae eius
cuncta quae fecit in Aegypto. Et duobus Amorreorum regibus trans Iordanem Seon regi
Esebon et Og regi Basan qui erat in Astharoth. Dixeruntque nobis seniores et omnes habitatores terrae
nostrae tollite in manibus cibaria ob longissimam viam et
occurrite eis ac dicite servi vestri sumus foedus inite
nobiscum. En panes quando egressi sumus de domibus nostris ut
veniremus ad vos calidos sumpsimus nunc sicci facti sunt et
vetustate nimia comminuti. Utres vini novos implevimus nunc rupti sunt et soluti
vestes et calciamenta quibus induimur et quae habemus in
pedibus ob longitudinem largioris viae trita sunt et paene
consumpta. Susceperunt igitur de cibariis eorum et os Domini non
interrogaverunt. Fecitque Iosue cum eis pacem et inito foedere pollicitus
est quod non occiderentur principes quoque multitudinis
iuraverunt eis. Post dies autem tres initi foederis audierunt quod in
vicino habitarent et inter eos futuri essent. Moveruntque castra filii Israhel et venerunt in civitates
eorum die tertio quarum haec vocabula sunt Gabaon et Caphira et
Beroth et Cariathiarim. Et non percusserunt eos eo quod iurassent eis principes
multitudinis in nomine Domini Dei Israhel murmuravit itaque
omne vulgus contra principes. Qui responderunt eis iuravimus illis in nomine Domini Dei
Israhel et idcirco non possumus eos contingere. Sed hoc faciemus eis reserventur quidem ut vivant ne contra
nos ira Domini concitetur si peieraverimus. Sed sic vivant ut in usus universae multitudinis ligna
caedant aquasque conportent quibus haec loquentibus. Vocavit Gabaonitas Iosue et dixit eis cur nos decipere
fraude voluistis ut diceretis procul valde habitamus a vobis
cum in medio nostri sitis. Itaque sub maledictione eritis et non deficiet de stirpe
vestra ligna caedens aquasque conportans in domum Dei mei. Qui responderunt nuntiatum est nobis servis tuis quae
promisisset Dominus Deus tuus Mosi servo suo ut traderet vobis
omnem terram et disperderet cunctos habitatores eius timuimus
igitur valde et providimus animabus nostris vestro terrore
conpulsi et hoc consilium inivimus. Nunc autem in manu tua sumus quod tibi bonum et rectum
videtur fac nobis. Fecit ergo Iosue ut dixerat et liberavit eos de manibus
filiorum Israhel ut non occiderentur. Decrevitque in illo die esse eos in ministerium cuncti
populi et altaris Domini caedentes ligna et aquas conportantes
usque in praesens tempus in loco quem Dominus elegisset.