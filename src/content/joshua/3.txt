Igitur Iosue de nocte consurgens movit castra egredientesque
de Setthim venerunt ad Iordanem ipse et omnes filii Israhel et
morati sunt ibi per tres dies. Quibus evolutis transierunt praecones per castrorum medium. Et clamare coeperunt quando videritis arcam foederis Domini
Dei vestri et sacerdotes stirpis leviticae portantes eam vos
quoque consurgite et sequimini praecedentes. Sitque inter vos et arcam spatium cubitorum duum milium ut
procul videre possitis et nosse per quam viam ingrediamini quia
prius non ambulastis per eam et cavete ne adpropinquetis ad
arcam. Dixitque Iosue ad populum sanctificamini cras enim faciet
Dominus inter vos mirabilia. Et ait ad sacerdotes tollite arcam foederis et praecedite
populum qui iussa conplentes tulerunt et ambulaverunt ante eos. Dixitque Dominus ad Iosue hodie incipiam exaltare te coram
omni Israhel ut sciant quod sicut cum Mosi fui ita et tecum sim. Tu autem praecipe sacerdotibus qui portant arcam foederis et
dic eis cum ingressi fueritis partem aquae Iordanis state in ea. Dixitque Iosue ad filios Israhel accedite huc et audite
verba Domini Dei vestri. Et rursum in hoc inquit scietis quod Dominus Deus vivens in
medio vestri est et disperdat in conspectu vestro Chananeum
Hettheum Eveum et Ferezeum Gergeseum quoque et Amorreum et
Iebuseum. Ecce arca foederis Domini omnis terrae antecedet vos per
Iordanem. Parate duodecim viros de tribubus Israhel singulos per
singulas tribus. Et cum posuerint vestigia pedum suorum sacerdotes qui
portant arcam Domini Dei universae terrae in aquis Iordanis
aquae quae inferiores sunt decurrent atque deficient quae autem
desuper veniunt in una mole consistent. Igitur egressus est populus de tabernaculis suis ut
transirent Iordanem et sacerdotes qui portabant arcam foederis
pergebant ante eum. Ingressisque eis Iordanem et pedibus eorum tinctis in parte
aquae cum Iordanis autem ripas alvei sui tempore messis
impleret. Steterunt aquae descendentes in uno loco et instar montis
intumescentes apparebant procul ab urbe quae vocatur Adom usque
ad locum Sarthan quae autem inferiores erant in mare
Solitudinis quod nunc vocatur Mortuum descenderunt usquequo
omnino deficerent. Populus autem incedebat contra Iordanem et sacerdotes qui
portabant arcam foederis Domini stabant super siccam humum in
medio Iordanis accincti omnisque populus per arentem alveum
transiebat.