Beatus vir qui non est lapsus verbo ex ore suo et non est
stimulatus in tristitia delicti. Felix qui non habuit animi sui tristitiam et non excidit ab
spe sua. Viro cupido et tenaci sine ratione est substantia et homini
livido ad quid aurum. Qui acervat ex animo suo iniuste aliis congregat et in
bonis illius alius luxuriabitur. Qui sibi nequa est cui alii bonus erit et non iucundabitur
in bonis suis. Qui sibi invidet nihil est illo nequius et haec redditio
est malitiae illius. Et si bene fecerit ignoranter et non volens facit et in
novissimo manifestat malitiam suam. Nequa est oculus lividi et avertens faciem et despiciens
animam suam. Insatiabilis oculus cupidi in parte iniquitatis non
satiabitur donec consummet arefaciens animam suam. Oculus malus ad mala et non satiabitur pane et in
tristitia erit super mensam suam. Fili si habes benefac tecum et Deo bonas oblationes offer. Memor esto quoniam mors non tardat et testamentum
inferorum quia demonstratum est tibi testamentum enim huius
mundi morte morietur. Ante mortem benefac amico tuo et secundum vires tuas
exporrigens da pauperi. Non defrauderis a die bono et particula boni doni non te
praetereat. Nonne aliis relinques dolores et labores tuos in divisione
sortis. Da et accipe et iustifica animam tuam. Ante obitum tuum operare iustitiam quoniam non est apud
inferos invenire cibum. Omnis caro sicut faenum veterescit et sicut folium
fructificans in arbore viridi. Alia generat et alia deicit sic generatio carnis et
sanguinis alia finitur et alia nascitur. Omne opus corruptibile in fine deficiet et qui illud
operatur ibit cum ipso. Et omne opus electum iustificabitur et qui operatur illud
honorabitur in illo. Beatus vir qui in sapientia sua morietur et qui in
iustitia sua meditabitur et in sensu cogitabit circumspectionem
Dei. Qui excogitat vias illius in suo corde et in absconsis
illius intellegens vadens post illam quasi vestigator et in
viis illius consistens. Qui respicit per fenestras et in ianuas illius audiens. Qui requiescit iuxta domum illius et in parietibus illius
figens palum statuet casulam suam ad manus illius et
requiescunt in casula eius bona per aevum. Statuet filios suos sub tegimen illius et sub ramis illius
morabitur. Protegetur in subtegmine illius a fervore et in gloria
eius requiescet.