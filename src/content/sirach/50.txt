Simon Onii filius sacerdos magnus qui in vita sua suffulsit
domum et in diebus suis corroboravit. Templi etiam altitudo ab ipso fundata est duplex
aedificatio excelsa parietis templi. In diebus ipsius remanaverunt putei aquarum et quasi mare
adimpleti sunt supra modum. Qui curavit gentem suam et liberavit illam a pernicie. Qui praevaluit amplificare civitatem qui adeptus est
gloriam in conversatione gentis et ingressum domus et atrii
amplificatus est. Quasi stella matutina in medio nebulae et quasi luna plena
in diebus suis lucet. Et quasi sol refulgens sic ille effulsit in templo Dei. Quasi arcus effulgens in nebulam gloriae et quasi flos
rosarum in diebus veris quasi lilia quae sunt in transitu aquae
et quasi tus redolens in diebus aestatis. Quasi ignis effulgens et tus ardens in igni. Quasi vas auri solidum ornatum omni lapide pretioso. Quasi oliva pullulans et gyrus in altitudinem se tollens
in accipiendo ipsum stolam gloriae et vestiri eum consummatione
virtutis. In ascensu altarii sancti gloriam dedit sanctitatis
amictum. In accipiendo autem partes de manu sacerdotum et ipse
stans iuxta aram circa illum corona fratrum quasi plantatio
cedri in monte Libano. Sic circa illum steterunt quasi rami in palma et omnes
filii Aaron in gloria sua. Oblatio autem Domini in manibus ipsorum coram omni
synagoga Israhel et consummationem fungens in ara amplificare
oblationem excelsi Regis. Porrexit manum suam in libatione et libavit de sanguine
uvae. Et fudit in fundamenta altarii odorem divinum excelso
Principi. Tunc exclamaverunt filii Aaron in tubis productilibus
sonaverunt et auditam fecerunt magnam vocem in memoriam coram
Deo. Tunc omnis populus simul properaverunt et ceciderunt in
faciem super terram adorare Dominum suum et dare preces Deo
omnipotenti excelso. Et amplificaverunt psallentes in vocibus suis et in magna
domo auctus est sonus suavitate plenus. Et rogavit populus Dominum excelsum in prece usque dum
perfectus est honor Domini et munus suum perfecerunt. Tunc descendens extulit manus suas in omnem congregationem
filiorum Israhel dare gloriam Deo a labiis suis et in nomine
ipsius gloriari. Et iteravit orationem suam volens ostendere virtutem Dei. Et nunc orate Dominum omnium qui magna fecit in omni terra
qui auxit dies nostros a ventre matris nostrae et fecit
nobiscum secundum suam misericordiam. Det nobis iucunditatem cordis et fieri pacem in diebus
nostris in Israhel per dies sempiternos. Credere Israhel nobiscum esse misericordiam Dei ut sanet
vos in diebus suis. Duas gentes odit anima mea tertia autem non est gens quam
oderim. Qui sedent in monte Seir et Philisthim et stultus populus
qui habitat in Sicimis. Doctrinam sapientiae et disciplinae scripsi in codice isto
Iesus filius Sirach Hierosolymita qui renovavit sapientiam de
corde suo. Beatus qui in istis versatur bonis qui ponit illa in corde
suo sapiens erit semper. Si enim haec fecerit ad omnia valebit quia lux Dei
vestigium eius est.