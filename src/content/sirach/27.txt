Propter inopiam multi deliquerunt et qui quaerit
locupletari avertit oculum suum. Si in medio conpaginis lapidum palus figitur sic et inter
medium venditionis et emptionis angustabitur peccatis. Conteretur delictum. Si non in timore Domini tenueris instanter cito subvertetur
domus tua. Si in pertusura cribri remanebit stercus sic aporia hominis
in cogitatu illius. Vasa figuli probat fornax et homines iustos temptatio
tribulationis. Sicut rusticatio de ligno ostendit fructum illius sic
verbum excogitatum hominis cordis. Ante sermonem non conlaudes virum haec enim temptatio est
hominum. Si sequaris iustitiam adprehendes illam et indues quasi
poderem honoris et inhabitabis cum ea et proteget te in
sempiternum et in die agnitionis invenies firmamentum. Volatilia ad sibi similia conveniunt et veritas ad eos qui
operantur illam revertetur. Leo venationi insidiatur semper sic peccata operantibus
iniquitates. Homo sanctus in sapientia manet sicut sol nam stultus
sicut luna inmutatur. In medio insensatorum serva verbum tempori in medio autem
cogitantium adsiduus esto. Narratio peccantium odiosa et risus illorum delictis
peccati. Loquella multum iurans horripilationem capiti statuet et
inreverentia ipsius obturatio aurium. Effusio sanguinis in rixa superborum et maledictio illorum
auditus gravis. Qui denudat arcana amici perdet fidem et non inveniet
amicum ad animum suum. Dilige proximum et coniungere fide cum illo. Quod si denudaveris absconsa illius non persequeris post
eum. Sicut enim homo qui perdit amicum suum sic qui perdit
amicitiam proximi sui. Et sicut qui dimittit avem de manu sua sic reliquisti
proximum tuum et non eum capies. Non illum sequaris quoniam longe abest effugit enim quasi
caprea de laqueo quoniam vulnerata est. Conligare et maledicti est concordatio. Denudare autem amici mysteria desperatio est. Annuens oculo fabricat iniqua et nemo eum abiciet. In conspectu oculorum tuorum condulcabit os tuum et super
sermones tuos admirabitur novissime autem pervertet os suum et
in verbis tuis dabit scandalum. Multa audivi et non coaequavi ei et Dominus odiet illum. Qui in altum mittit lapidem super caput eius cadet et
plaga dolosi dividet vulnera. Et qui foveam fodit in illam decidet et qui statuit
lapidem proximo offendet in eo et qui laqueum alio peribit in
illo. Facienti nequissimum super ipsum devolvetur et non
agnoscet unde adveniat illi. Inlusio et inproperium superborum et vindicta sicut leo
insidiabitur illi. Laqueo peribunt qui oblectantur casu iustorum dolor autem
consumet illos antequam moriantur. Ira et furor utraque execrabilia et vir peccator continens
erit illorum.