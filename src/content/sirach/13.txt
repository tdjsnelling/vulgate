Qui tetigerit picem inquinabitur ab illa et qui
communicaverit superbo inducet superbiam. Pondus super se tollit qui honestiori communicat et ditiori
te ne socius fueris. Quid communicabit caccabus ad ollam quando enim conliserint
confringetur. Dives iniuste egit et fremebit pauper autem laesus tacebit. Si largitus fueris adsumet te et si non habueris
derelinquet te. Si habes convivet tecum et evacuabit te et ipse non dolebit
super te. Si necessarius illi fueris subplantabit te et subridens
spem dabit narrans tibi bona et dicet quid opus est tibi. Et confundet te in cibis suis donec te exinaniat bis et ter
et in novissimo derideat te postea videns derelinquet te et
caput suum movebit ad te. Adtende ne seductus in stultitiam humilieris. Noli esse humilis in sapientia tua ne humiliatus in
stultitiam seducaris. Advocatus a potentiore discede ex hoc enim magis te
advocabit. Ne inprobus sis ne inpingaris et longe abesto ne eas in
oblivionem. Ne retineas ex aequo loqui cum illo ne credas multis
verbis illius ex multa enim loquella temptabit te et subridens
interrogabit te de absconditis tuis. Inmitis animus illius conservabit verba tua et non parcet
de malitia et de vinculis. Cave tibi et adtende diligenter auditui tuo quoniam cum
subversione tua ambulas. Audiens vero illa quasi in somnis vide et vigilabis. Omni vita tua dilige Deum et invoca eum in salute tua. Omne animal diligit similem sibi sic et omnis homo
proximum sibi. Omnis caro ad similem sibi coniungitur et omnis homo
simili sui sociabitur. Si communicabit lupus agno aliquando sic peccator iusto. Quae communicatio sancto homini ad canem aut quae pax bona
diviti ad pauperem. Venatio leonis onager in heremo sic pascua sunt divitum
pauperes. Et sicut abominatio est superbo humilitas sic execratio
divitis pauper. Dives commotus confirmatur ab amicis humilis autem cum
ceciderit expellitur et a notis. Diviti decepto multi recuperatores locutus est superba et
iustificaverunt illum. Humilis deceptus est et insuper arguitur locutus est
sensate et non est datus ei locus. Dives locutus est et omnes tacuerunt et verbum illius
usque ad nubes perducent. Pauper locutus est et dicunt quis est hic et si offenderit
subvertunt illum. Bona est substantia cui non est peccatum in conscientia et
nequissima paupertas in ore impii. Cor hominis inmutat faciem illius sive in bona sive in
mala. Vestigium cordis boni et faciem bonam difficile invenies
et cum labore.
