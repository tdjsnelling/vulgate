Sapientiam omnium antiquorum exquiret et in prophetiis
vacabit. Narrationem virorum nominatorum conservabit et in versutias
parabolarum simul introibit. Occulta proverbiorum exquiret et in absconditis parabolarum
conversabitur. In medio magnatorum ministrabit et in conspectu praesidis
apparebit. In terram alienarum gentium pertransiet bona enim et mala
in hominibus temptavit. Cor suum tradet ad vigilandum diluculo ad Dominum qui fecit
illum et in conspectu Altissimi deprecabitur. Aperiet os suum in oratione et pro delictis suis
deprecabitur. Si enim Dominus magnus voluerit spiritu intellegentiae
replebit illum. Et ipse tamquam imbres mittet eloquia sapientiae suae et in
oratione confitebitur Domino. Ipse diriget consilium eius et disciplinam et in
absconditis suis consiliabitur. Ipse palam faciet disciplinam doctrinae suae et in lege
testamenti Domini gloriabitur. Conlaudabunt multi sapientiam eius et usque in saeculum
non delebitur. Non recedet memoria eius et nomen eius requiretur a
generatione in generationem. Sapientiam eius enarrabunt gentes et laudem eius nuntiabit
ecclesia. Si inmanserit nomen derelinquet mille et si requieverit
proderit illi. Adhuc consiliabor ut enarrem ut furore enim repletus sum. In voce dicit obaudite me divini fructus et quasi rosa
plantata super rivum aquarum fructificate. Quasi libanus odorem suavitatis habete. Florete flores quasi lilium date odorem et frondete in
gratiam et conlaudate canticum et benedicite Dominum in
operibus suis. Date nomini eius magnificentiam et confitemini illi in
voce labiorum vestrorum in canticis labiorum et cinyris et sic
dicetis in confessione. Opera Domini universa bona valde. In verbo eius stetit aqua sicut congeries et in sermone
oris eius sicut exceptoria aquarum. Quoniam in praecepto ipsius placor fit et non est
minoratio in salute illius. Opera omnis carnis coram illo et non est quicquam
absconditum ab oculis eius. A saeculo usque in saeculum respicit et nihil est mirabile
in conspectu eius. Non est dicere quid est hoc aut quid est illud omnia enim
in tempore suo quaerentur. Benedictio illius quasi fluvius inundavit. Et quomodo cataclysmus aridam inebriavit sic ira ipsius
gentes quae non exquisierunt eum hereditabit. Quomodo convertit aquas et siccata est terra et viae
illius viis illorum directae sunt sic peccatoribus offensiones
in ira eius. Bona bonis creata sunt ab initio sic nequissimis bona et
mala. Initium necessariae rei vitae hominum aqua ignis et ferrum
lac et panis similagineus et mel et botrus uvae et oleum et
vestimentum. Haec omnia sanctis in bona sic et impiis et peccatoribus
in mala convertentur. Sunt spiritus qui ad vindictam creati sunt et in furore
suo confirmaverunt tormenta sua. In tempore consummationis effundent virtutem et furorem
eius qui fecit illos confundent. Ignis grando famis et mors omnia haec ad vindictam creata
sunt. Bestiarum dentes et scorpii et serpentes et romphea
vindicans in exterminium impios. In mandatis eius epulabuntur et super terram in
necessitatem praeparabuntur et in temporibus suis non
praeterient verbum. Propterea ab initio confirmatus et consiliatus sum et
cogitavi et in scripta dimisi. Omnia opera Domini bona et omne opus hora sua
subministrabit. Non est dicere hoc illo nequius est omnia enim in tempore
suo conprobabuntur. Et nunc in omni corde et ore conlaudate et benedicite
nomen Domini.