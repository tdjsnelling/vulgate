Noli fieri pro amico inimicus proximo inproperium enim et
contumeliam malus hereditabit et omnis peccator invidus et
bilinguis. Non te extollas in cogitatione animae tuae velut taurus ne
forte elidatur virtus tua per stultitiam. Et folia tua comedet et fructus tuos perdet et relinqueris
velut lignum aridum in heremo. Anima enim nequa disperdet qui se habet et in gaudium
inimici dat illum et deducit in sortem impiorum. Verbum dulce multiplicat amicos et mitigat inimicos et
lingua eucharis in bono homine abundat. Multi pacifici sint tibi et consiliarii tibi sint unus de
mille. Si possides amicum in temptatione posside eum et non facile
credas illi. Est enim amicus secundum tempus suum et non permanebit in
die tribulationis. Et est amicus qui egreditur ad inimicitiam et est amicus qui
odium et rixam et convicia denudabit. Est autem amicus socius mensae et non permanet in die
necessitatis. Amicus si permanserit fixus erit tibi quasi coaequalis et
in domesticis tuis fiducialiter aget. Si humiliaverit se contra te et a facie tua abscondet se
unianimem habebis amicitiam bonam. Ab inimicis tuis separare et ab amicis tuis adtende. Amicus fidelis protectio fortis qui autem invenit illum
invenit thesaurum. Amico fideli nulla est conparatio et non est digna
ponderatio auri et argenti contra bonitatem fidei illius. Amicus fidelis medicamentum vitae et inmortalitatis et qui
metuunt Dominum inveniunt illum. Qui timet Deum aeque habebit amicitiam bonam quoniam
secundum illum erit amicus illius. Fili a iuventute tua excipe doctrinam et usque ad canos
invenies sapientiam. Quasi is qui arat et seminat accede ad illam et sustine
bonos fructus illius. In opere enim ipsius exiguum laborabis et cito edes de
generationibus illius. Quam aspera est nimium sapientia indoctis hominibus et non
permanet in illa excors. Quasi lapidis virtus probatio erit in illis et non
demorabuntur proicere illum. Sapientia enim doctrinae secundum nomen est eius et non
multis est manifesta quibus autem agnita est permanet usque ad
conspectum Dei. Audi fili et accipe consilium intellectus et ne abicias
consilium meum. Inice pedem tuum in conpedes illius et in torques eius tuum
collum. Subice umerum tuum et porta illam et ne acedieris vinculis
eius. In omni animo tuo accede ad illam et in omni virtute tua
serva vias eius. Investiga illam et manifestabitur tibi et continens factus
ne derelinqueris eam. In novissimis enim invenies requiem in ea et convertetur
tibi in oblectationem. Et erunt tibi conpedes in protectionem fortitudinis et
bases virtutis et torques illius in stolam gloriae. Decor enim vitae est in illa et vincula illius netura
salutaris. Stolam gloriae indues eam et coronam gratulationis
superpones tibi. Fili si adtenderis mihi disces et si adcommodaveris animam
tuam sapiens eris. Et si inclinaveris aurem tuam excipies doctrinam et si
dilexeris audire sapiens eris. In multitudine presbyterorum prudentium sta et sapientiae
illorum ex corde coniungere ut omnem narrationem Dei possis
audire et proverbia laudis non effugiant te. Et si videris sensatum evigila ad illum et gradus ostiorum
illius exterat pes tuus. Cogitatum habe in praeceptis Dei et in mandatis illius
maxime adsiduus esto et ipse dabit cor tibi et concupiscentia
sapientiae dabitur tibi.