Qui vindicari vult a Deo inveniet vindictam et peccata
illius servans servabit. Relinque proximo tuo nocenti te et tunc deprecanti tibi
peccata solventur. Homo homini servat iram et a Deo quaerit medellam. Et in hominem similem sibi non habet misericordiam et de
peccatis suis deprecatur. Ipse dum caro sit reservat iram et propitiationem petit a
Deo quis exorabit pro delictis illius. Memento novissimorum et desine inimicari. Tabitudo enim et mors inminet in mandatis. Memorare timorem Dei et non irascaris proximo. Memorare testamenti Altissimi et despice ignorantiam
proximi. Abstine te a lite et minues peccata. Homo enim iracundus incendit litem et vir peccator
turbabit amicos et in medium pacem habentium inmittit
inimicitiam. Secundum enim ligna silvae sic ignis exardescit et
secundum virtutem hominis iracundia illius erit et secundum
substantiam suam exaltabit iram suam. Certamen festinatum incendit ignem et lis festinans
effundit sanguinem et lingua testificans adducit mortem. Si sufflaveris quasi ignis exardebit et si expueris super
illam extinguetur utraque ex ore proficiscuntur. Susurrio et bilinguis maledictus multos enim turbavit
pacem habentes. Lingua tertia multos commovit et dispersit illos a gente
in gentem. Civitates muratas divitum destruxit et domos magnatorum
effodit. Virtutes populorum concidit et gentes fortes dissolvit. Lingua tertia mulieres viritas eiecit et privavit illas
laboribus suis. Qui respicit illam non habebit requiem nec habitabit cum
requie. Flagelli plaga livorem facit plaga autem linguae comminuet
ossa. Multi ceciderunt in ore gladii sed non sic quasi qui
interierunt per linguam suam. Beatus qui tectus est a lingua nequa qui in iracundia
illius non transivit et qui non adtraxit iugum eius et in
vinculis illius non est ligatus. Iugum enim illius iugum ferreum est et vinculum illius
vinculum aereum est. Mors illius mors nequissima et utilis potius inferus quam
illa. Perseverantia illius non permanebit sed obtinebit vias
iniustorum et in flamma sua non conburet iustos. Qui derelinquunt Deum incident in illam et exardebit in
illis et non extinguetur et inmittetur in illos quasi leo et
quasi pardus laedebit illos. Sepi aures tuas spinis et noli audire linguam nequam et
ori tuo facito ostia et seras. Aurum tuum et argentum confla et verbis tuis facito
stateram et frenos ori tuo rectos. Et adtende ne forte labaris in lingua et cadas in
conspectu inimicorum insidiantium tibi et sit casus tuus
insanabilis in mortem.