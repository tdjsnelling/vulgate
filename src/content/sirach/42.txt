Non duplices sermonem auditus de revelatione sermonis
absconditi et eris vere sine confusione et invenies gratiam in
conspectu omnium hominum ne pro his omnibus confundaris et ne
accipias personam ut delinquas. De lege Altissimi et testamento et de iudicio iustificare
impium. De verbo sociorum et viatorum et de datione hereditatis
amicorum. De aequalitate staterae et ponderum et de adquisitione
multorum et paucorum. De correptione emptionis et negotiatorum et de multa
disciplina filiorum servo pessimo latus sanguinare. Super mulierem nequam bonum est signum. Ubi manus multae sunt clude et quodcumque trades numera et
adpende datum vero et acceptum omne describe. De disciplina insensati et fatui et de senioribus qui
iudicantur ab adulescentibus et eris eruditus in omnibus et
probabilis in conspectu omnium virorum. Filia patri abscondita est vigilia et sollicitudo eius
auferet somnum ne forte in adulescentia sua adultera efficiatur
et commorata cum viro odibilis fiat. Nequando polluatur in virginitate sua et in paternis suis
gravida inveniatur ne forte cum viro commorata transgrediatur
aut certe sterilis efficiatur. Super filiam luxuriosam confirma custodiam nequando faciat
te in obprobrium venire inimicis a detractatione in civitate et
abiectione plebis et confundat te in multitudine populi. Omni homini noli intendere in specie et in medio mulierum
noli commorari. De vestimentis enim procedit tinea et a muliere iniquitas
viri. Melior est iniquitas viri quam benefaciens mulier et
mulier confundens in obprobrium. Memor ero igitur operum Domini et quae vidi adnuntiabo in
sermonibus Domini opera eius. Sol inluminans per omnia respexit et gloria Domini plenum
est opus eius. Nonne Dominus fecit sanctos enarrare omnia mirabilia sua
quae confirmavit Dominus omnipotens stabiliri in gloria sua. Abyssum et cor hominum investigavit et in astutia illorum
excogitavit. Cognovit enim Dominus omnem scientiam et inspexit in
signum aevi adnuntians quae praeterierunt et quae superventura
sunt revelans vestigia occultorum. Non praeterit illum omnis cogitatus et non abscondit se ab
eo ullus sermo. Magnalia sapientiae suae decoravit qui est ante saeculum
et usque in saeculum neque adiectum est. Neque minuitur et non eget alicuius consilio. Quam desiderabilia omnia opera eius et tamquam scintillam
quam est considerare. Omnia haec vivent et manent in saeculum et in omni
necessitate omnia obaudiunt ei. Omnia duplicia unum contra unum et non fecit quicquam
deesse. Uniuscuiusque confirmavit bona et quis satiabitur videns
gloriam eius.