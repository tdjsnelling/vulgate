Dixerunt autem filii prophetarum ad Heliseum ecce locus in
quo habitamus coram te angustus est nobis. Eamus usque ad Iordanem et tollant singuli de silva materias
singulas ut aedificemus nobis ibi locum ad habitandum qui dixit
ite. Et ait unus ex illis veni ergo et tu cum servis tuis
respondit ego veniam. Et abiit cum eis cumque venissent ad Iordanem caedebant
ligna. Accidit autem ut cum unus materiem succidisset caderet
ferrum securis in aquam exclamavitque ille et ait eheu eheu
eheu domine mi et hoc ipsum mutuo acceperam. Dixit autem homo Dei ubi cecidit at ille monstravit ei locum
praecidit ergo lignum et misit illuc natavitque ferrum. Et ait tolle qui extendit manum et tulit illud. Rex autem Syriae pugnabat contra Israhel consiliumque iniit
cum servis suis dicens in loco illo et illo ponamus insidias. Misit itaque vir Dei ad regem Israhel dicens cave ne
transeas in loco illo quia ibi Syri in insidiis sunt. Misit rex Israhel ad locum quem dixerat ei vir Dei et
praeoccupavit eum et observavit se ibi non semel neque bis. Conturbatumque est cor regis Syriae pro hac re et
convocatis servis suis ait quare non indicastis mihi quis
proditor mei sit apud regem Israhel. Dixitque unus servorum eius nequaquam domine mi rex sed
Heliseus propheta qui est in Israhel indicat regi Israhel omnia
verba quaecumque locutus fueris in conclavi tuo. Dixit eis ite et videte ubi sit ut mittam et capiam eum
adnuntiaveruntque ei dicentes ecce in Dothan. Misit ergo illuc equos et currus et robur exercitus qui cum
venissent nocte circumdederunt civitatem. Consurgens autem diluculo minister viri Dei egressus est
viditque exercitum in circuitu civitatis et equos et currus
nuntiavitque ei dicens eheu eheu domine mi quid faciemus. At ille respondit noli timere plures enim nobiscum sunt
quam cum illis. Cumque orasset Heliseus ait Domine aperi oculos huius ut
videat et aperuit Dominus oculos pueri et vidit et ecce mons
plenus equorum et curruum igneorum in circuitu Helisei. Hostes vero descenderunt ad eum porro Heliseus oravit
Dominum dicens percute obsecro gentem hanc caecitate
percussitque eos Dominus ne viderent iuxta verbum Helisei. Dixit autem ad eos Heliseus non est haec via nec ista est
civitas sequimini me et ostendam vobis virum quem quaeritis
duxit ergo eos in Samariam. Cumque ingressi fuissent in Samaria dixit Heliseus Domine
aperi oculos istorum ut videant aperuitque Dominus oculos eorum
et viderunt esse se in medio Samariae. Dixitque rex Israhel ad Heliseum cum vidisset eos numquid
percutiam eos pater mi. At ille ait non percuties neque enim cepisti eos gladio et
arcu tuo ut percutias pone panem et aquam coram eis ut comedant
et bibant et vadant ad dominum suum. Adpositaque est eis ciborum magna praeparatio et comederunt
et biberunt et dimisit eos abieruntque ad dominum suum et ultra
non venerunt latrones Syriae in terram Israhel. Factum est autem post haec congregavit Benadad rex Syriae
universum exercitum suum et ascendit et obsidebat Samariam. Factaque est fames magna in Samaria et tamdiu obsessa est
donec venundaretur caput asini octoginta argenteis et quarta
pars cabi stercoris columbarum quinque argenteis. Cumque rex Israhel transiret per murum mulier exclamavit ad
eum dicens salva me domine mi rex. Qui ait non te salvet Dominus unde salvare te possum de
area an de torculari dixitque ad eam rex quid tibi vis quae
respondit. Mulier ista dixit mihi da filium tuum ut comedamus eum
hodie et filium meum comedemus cras. Coximus ergo filium meum et comedimus dixique ei die altera
da filium tuum ut comedamus eum quae abscondit filium suum. Quod cum audisset rex scidit vestimenta sua et transiebat
super murum viditque omnis populus cilicium quo vestitus erat
ad carnem intrinsecus. Et ait haec mihi faciat Deus et haec addat si steterit
caput Helisei filii Saphat super eum hodie. Heliseus autem sedebat in domo sua et senes sedebant cum eo
praemisit itaque virum et antequam veniret nuntius ille dixit
ad senes numquid scitis quod miserit filius homicidae hic ut
praecidatur caput meum videte ergo cum venerit nuntius cludite
ostium et non sinatis eum introire ecce enim sonitus pedum
domini eius post eum est. Et adhuc illo loquente eis apparuit nuntius qui veniebat ad
eum et ait ecce tantum malum a Domino est quid amplius
expectabo a Domino.