In diebus eius ascendit Nabuchodonosor rex Babylonis et
factus est ei Ioiachim servus tribus annis et rursum rebellavit
contra eum. Inmisitque ei Dominus latrunculos Chaldeorum et latrunculos
Syriae latrunculos Moab et latrunculos filiorum Ammon et
inmisit eos in Iudam ut disperderent eum iuxta verbum Domini
quod locutus erat per servos suos prophetas. Factum est autem hoc per verbum Domini contra Iudam ut
auferret eum coram se propter peccata Manasse universa quae
fecit. Et propter sanguinem innoxium quem effudit et implevit
Hierusalem cruore innocentium et ob hanc rem noluit Dominus
propitiari. Reliqua autem sermonum Ioiachim et universa quae fecit
nonne haec scripta sunt in libro sermonum dierum regum Iuda et
dormivit Ioiachim cum patribus suis. Regnavitque Ioiachin filius eius pro eo. Et ultra non addidit rex Aegypti ut egrederetur de terra
sua tulerat enim rex Babylonis a rivo Aegypti usque ad fluvium
Eufraten omnia quae fuerant regis Aegypti. Decem et octo annorum erat Ioiachin cum regnare coepisset
et tribus mensibus regnavit in Hierusalem nomen matris eius
Naestha filia Helnathan de Hierusalem. Et fecit malum coram Domino iuxta omnia quae fecerat pater
eius. In tempore illo ascenderunt servi Nabuchodonosor regis
Babylonis in Hierusalem et circumdata est urbs munitionibus. Venitque Nabuchodonosor rex Babylonis ad civitatem cum
servi eius obpugnarent eam. Egressusque est Ioiachin rex Iuda ad regem Babylonis ipse
et mater eius et servi eius et principes eius et eunuchi eius
et suscepit eum rex Babylonis anno octavo regni sui. Et protulit inde omnes thesauros domus Domini et thesauros
domus regiae et concidit universa vasa aurea quae fecerat
Salomon rex Israhel in templo Domini iuxta verbum Domini. Et transtulit omnem Hierusalem et universos principes et
omnes fortes exercitus decem milia in captivitatem et omnem
artificem et clusorem nihilque relictum est exceptis pauperibus
populi terrae. Transtulit quoque Ioiachin in Babylonem et matrem regis et
uxores regis et eunuchos eius et iudices terrae duxit in
captivitatem de Hierusalem in Babylonem. Et omnes viros robustos septem milia et artifices et
clusores mille omnes viros fortes et bellatores duxitque eos
rex Babylonis captivos in Babylonem. Et constituit Matthaniam patruum eius pro eo inposuitque
nomen ei Sedeciam. Vicesimum et primum annum aetatis habebat Sedecias cum
regnare coepisset et undecim annis regnavit in Hierusalem nomen
matris eius erat Amithal filia Hieremiae de Lobna. Et fecit malum coram Domino iuxta omnia quae fecerat
Ioiachim. Irascebatur enim Dominus contra Hierusalem et contra Iudam
donec proiceret eos a facie sua recessitque Sedecias a rege
Babylonis.