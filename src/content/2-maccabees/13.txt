Anno centesimo quadragesimo nono cognovit Iudas Antiochum
Eupatoris venire cum multitudine adversus Iudaeam. Et cum eo Lysiam procuratorem et praepositum negotiorum
secum habentem peditum centum decem milia et equitum quinque
milia et elefantos viginti duo currus cum falcibus trecentos. Commiscuit autem se illis et Menelaus et cum multa fallacia
deprecabatur Antiochum non pro patriae salute sed sperans se
constitui in principatum. Sed Rex regum suscitavit animos Antiochi in peccatorem et
suggerente Lysia hunc esse causam omnium malorum iussit ut eis
est consuetudo conprehensum in eodem loco necari. Erat autem in eodem loco turris quinquaginta cubitorum
aggestum undique habens cineris haec prospectum habebat in
praeceps. Inde in cinerem deici iussit sacrilegum omnibus eum
propellentibus ad interitum. Et tali lege praevaricatorem legis contigit mori nec terrae
dari Menelaum. Et quidem satis iuste nam quia multa erga aram Dei delicta
commisit cuius ignis et cinis erat sanctus ipse in cineris
morte damnatus est. Sed rex mente effrenatus veniebat nequiorem se Iudaeis
ostensurus. Quibus Iudas cognitis praecepit populo ut die ac nocte
Dominum invocarent quo sicut semper et nunc adiuvaret eos. Quippe qui lege et patria sanctoque templo privari
vererentur ac populum qui nuper paululum respirasset ne sineret
blasphemis rursum nationibus subdi. Omnibus itaque id simul facientibus et petentibus a Domino
misericordiam cum fletu et ieiuniis per triduum continuum
prostratis hortatus est eos Iudas ut se praepararent. Ipse vero cum senioribus cogitavit priusquam rex admoveret
exercitum ad Iudaeam et obtineret civitatem exire et Domini
iudicio committere exitum rei. Dans itaque potestatem omnium Deo mundi creatori et
hortatus suos ut fortiter dimicarent et usque ad mortem pro
legibus templo civitate patria et civibus starent circa Modin
exercitum constituit. Et dato signo suis Dei victoria iuvenibus fortissimis
electis nocte adgressus aulam regiam in castris interfecit
viros quattuor milia et maximum elefantorum cum his qui
superpositi erant. Summoque metu ac perturbatione hostium replentes rebus
prospere gestis abierunt. Hoc autem factum est die inlucescente adiuvante eum Domini
protectione. Sed rex accepto gustu audaciae Iudaeorum arte
difficultates locorum temptabat. Et Bethsurae quod erat Iudaeorum praesidium munitum castra
admovebat sed fugabatur inpingebat minuebatur. His autem qui intus erant Iudas necessaria mittebat. Enuntiavit autem mysteria hostibus Rhodocus quidam de
iudaico exercitu qui requisitus conprehensus conclusus est. Iterum rex sermonem habuit ad eos qui erant in Bethsuris
dextram dedit accepit abiit. Commisit cum Iuda superatus est ut autem cognovit
rebellasse Philippum Antiochiae qui relictus erat super negotia
mente consternatus Iudaeos deprecans subditusque eis iurat de
omnibus quibus iustum visum est et reconciliatus obtulit
sacrificium honorificavit templum et munera posuit. Macchabeum amplexus est et fecit eum ab Ptolomaide usque
Gerrenos ducem et principem. Ut autem venit Ptolomaidam graviter ferebant Ptolomenses
amicitiae conventionem indignantes ne forte foedus inrumperent. Tunc ascendit Lysias tribunal et exposuit rationem et
populum sedavit regressusque est Antiochiam et hoc modo regi
profectio et reditus processit.