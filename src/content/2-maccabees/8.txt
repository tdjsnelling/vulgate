Iudas vero Macchabeus et qui cum illo erant introibant
latenter in castella et convocantes cognatos et eos qui
permanserant in iudaismo adsumentes eduxerunt ad sex milia
viros. Et invocabant Dominum ut respiceret in populum qui ab
omnibus calcabatur misereretur templo quod contaminabatur ab
impiis. Misereretur etiam exterminio civitatis quae esset ilico
conplananda et vocem sanguinis ad se clamantis audiret. Memoraretur quoque iniquissimas mortes innocentium
parvulorum et blasphemias nomini suo inlatas et indignaretur
super his. At Macchabeus congregata multitudine intolerabilis gentibus
efficiebatur ira enim Domini in misericordiam conversa est. Et superveniens castellis et civitatibus inprovisus
succendebat eas et oportuna loca occupans non paucas hostium
strages dabat. Maxime autem noctibus ad huiuscemodi excursus ferebatur et
fama virtutis eius ubique diffundebatur. Videns autem Philippus paulatim virum ad profectum venire ac
frequentius res ei prospere cedere ad Ptolomeum ducem
Coelesyriae et Foenicis scripsit ut auxilium ferret regis
negotiis. At ille velociter misit Nicanorem Patrocli de primoribus
amicum datis ei permixtis gentibus armatis non minus viginti
milibus ut universum Iudaeorum genus deleret adiuncto ei Gorgia
viro militari. Constituit autem Nicanor regi ut tributum Romanis quod erat
dandum duo milia talentum de captivitate Iudaeorum suppleret. Statimque ad maritimas misit civitates convocans ad
coemptionem iudaeorum mancipiorum promittens se nonaginta
mancipia talento distracturum non respiciens ad vindictam quae
eum ab Omnipotente esset consecutura. Iudas autem ubi conperit indicavit his qui secum erant
Iudaeis Nicanoris adventum. Ex quibus quidam formidantes et non credentes Dei iustitiae
in fugam vertebantur. Alii vero si quid eis supererat vendebant simulque Dominum
deprecabantur ut eriperet eos ab impio Nicanore qui eos
priusquam in comminus veniret vendiderat. Si non propter eos propter testamentum quod erat ad patres
eorum et propter invocationem sancti et magnifici nominis eius
super ipsos. Convocatis autem Macchabeus septem milibus qui cum ipso
erant rogabat ne hostibus reconciliarentur neque metuerent
inique venientium adversum se hostium multitudinem sed fortiter
contenderent. Ante oculos habentes contumeliam quae in locum sanctum ab
his iniuste esset inlata itemque et ludibria habitae civitatis
iniuriam adhuc etiam veterum instituta convulsa. Nam illi quidem armis confidunt ait simul et audacia nos
autem in omnipotente Domino qui potest venientes adversus nos
et universum mundum uno nutu delere confidimus. Admonuit autem eos et de auxiliis Dei quae facta sunt erga
parentes et sub Sennacherim centum octoginta quinque milia ut
perierunt. Et de proelio quod eis adversus Galatas fuit in Babylonia
ut omnes ubi ad rem ventum est Macedonibus sociis haesitantibus
ipsi sex milia soli peremerunt centum viginti milia propter
auxilium illis datum e caelo et beneficia pro his plurima
consecuti sunt. His verbis constantes effecti sunt et pro legibus et patria
mori parati. Constituit itaque fratres suos duces utrique ordini Simonem
et Iosepphum et Ionathan subiectis unicuique millenis et
quingentenis. Ad hoc etiam ab Ezra lecto illis sancto libro et dato signo
adiutorio Dei in prima acie ipse dux commisit cum Nicanore. Et facto sibi adiutore Omnipotente interfecerunt super
novem milia hominum maiorem autem partem exercitus Nicanoris
vulneribus debilem factam fugere conpulerunt. Pecuniis vero eorum qui ad emptionem ipsorum venerant
sublatis ipsos usquequaque persecuti sunt. Sed reverterunt hora conclusi nam erat ante sabbatum quam
ob causam non perseveraverunt insequentes. Arma autem ipsorum et spolia congregantes sabbatum agebant
benedicentes Dominum qui liberavit eos in isto die
misericordiae initium stillans in eos. Post sabbatum vero debilibus et orfanis et viduis
diviserunt spolia et residua ipsi cum suis habuere. His ita gestis et communiter ab omnibus facta obsecratione
misericordem Dominum postulabant ut in finem servis suis
reconciliaretur. Et ex his qui cum Timotheo et Bacchide erant contra se
contendentes super viginti milia interfecerunt et munitiones
excelsas obtinuerunt et plures praedas diviserunt aequam
portionem debilibus pupillis et viduis sed et senioribus
facientes. Et cum arma eorum collegissent diligenter omnia
conposuerunt in locis oportunis residua vero spolia
Hierosolymam detulerunt. Et phylarchen qui cum Timotheo erat interfecerunt virum
scelestum qui in multis Iudaeos adflixerat. Et cum epicinia agerent in Hierosolymis eos qui sacras
ianuas incenderant id est Callistenen cum in quodam domicilio
refugisset incenderunt digna ei mercede pro impietatibus suis
reddita. Facinorosissimus autem Nicanor qui mille negotiantes ad
Iudaeorum venditionem adduxerat. Humiliatus auxilio Domini ab his quos nullos existimaverat
deposita veste gloriae per mediterranea fugiens solus venit
Antiochiam summam infelicitatem de interitu sui exercitus
consecutus. Et qui promiserat Romanis se tributum restituere de
captivitate Hierosolymorum praedicabat nunc protectorem Deum
habere Iudaeos et ob ipsum invulnerabiles esse eo quod
sequerentur leges ab ipso constitutas.