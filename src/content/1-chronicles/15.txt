Fecit quoque sibi domos in civitate David et aedificavit
locum arcae Dei tetenditque ei tabernaculum. Tunc dixit David inlicitum est ut a quocumque portetur arca
Dei nisi a Levitis quos elegit Dominus ad portandum eam et ad
ministrandum sibi usque in aeternum. Congregavitque universum Israhel in Hierusalem ut
adferretur arca Dei in locum suum quem praeparaverat ei. Necnon et filios Aaron et Levitas. De filiis Caath Urihel princeps fuit et fratres eius centum
viginti. De filiis Merari Asaia princeps et fratres eius ducenti
viginti. De filiis Gersom Iohel princeps et fratres eius centum
triginta. De filiis Elisaphan Semeias princeps et fratres eius
ducenti. De filiis Hebron Elihel princeps et fratres eius octoginta. De filiis Ozihel Aminadab princeps et fratres eius centum
duodecim. Vocavitque David Sadoc et Abiathar sacerdotes et Levitas
Urihel Asaiam Iohel Semeiam Elihel et Aminadab. Et dixit ad eos vos qui estis principes familiarum
leviticarum sanctificamini cum fratribus vestris et adferte
arcam Domini Dei Israhel ad locum qui ei praeparatus est. Ne ut a principio quia non eratis praesentes percussit nos
Dominus sic et nunc fiat inlicitum quid nobis agentibus. Sanctificati sunt ergo sacerdotes et Levitae ut portarent
arcam Domini Dei Israhel. Et tulerunt filii Levi arcam Dei sicut praeceperat Moses
iuxta verbum Domini umeris suis in vectibus. Dixit quoque David principibus Levitarum ut constituerent
de fratribus suis cantores in organis musicorum nablis
videlicet et lyris et cymbalis ut resonaret in excelsum sonitus
laetitiae. Constitueruntque Levitas Heman filium Iohel et de
fratribus eius Asaph filium Barachiae de filiis vero Merari
fratribus eorum Ethan filium Casaiae. Et cum eis fratres eorum in secundo ordine Zacchariam et
Ben et Iazihel et Semiramoth et Iahihel et Ani Eliab et Banaiam
et Maasiam et Matthathiam et Eliphalu et Macheniam et Obededom
et Ieihel ianitores. Porro cantores Heman Asaph et Ethan in cymbalis aeneis
concrepantes. Zaccharias autem et Ozihel et Semiramoth et Iahihel et Ani
et Eliab et Maasias et Banaias in nablis arcana cantabant. Porro Matthathias et Eliphalu et Machenias et Obededom et
Ieihel et Ozaziu in citharis pro octava canebant epinikion. Chonenias autem princeps Levitarum prophetiae praeerat ad
praecinendam melodiam erat quippe valde sapiens. Et Barachias et Helcana ianitores arcae. Porro Sebenias et Iosaphat et Nathanahel et Amasai et
Zaccharias et Banaias et Eliezer sacerdotes clangebant tubis
coram arca Dei et Obededom et Ahias erant ianitores arcae. Igitur David et maiores natu Israhel et tribuni ierunt ad
deportandam arcam foederis Domini de domo Obededom cum laetitia. Cumque adiuvisset Deus Levitas qui portabant arcam
foederis Domini immolabantur septem tauri et septem arietes. Porro David erat indutus stola byssina et universi Levitae
qui portabant arcam cantoresque et Chonenias princeps
prophetiae inter cantores David autem indutus erat etiam ephod
lineo. Universusque Israhel deducebant arcam foederis Domini in
iubilo et sonitu bucinae et tubis et cymbalis et nablis et
citharis concrepantes. Cumque pervenisset arca foederis Domini usque ad civitatem
David Michol filia Saul prospiciens per fenestram vidit regem
David saltantem atque ludentem et despexit eum in corde suo.