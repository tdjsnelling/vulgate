Adtulerunt igitur arcam Dei et constituerunt eam in medio
tabernaculi quod tetenderat ei David et obtulerunt holocausta
et pacifica coram Deo. Cumque conplesset David offerens holocausta et pacifica
benedixit populo in nomine Domini. Et divisit universis per singulos a viro usque ad mulierem
tortam panis et partem assae carnis bubulae et frixam oleo
similam. Constituitque coram arca Domini de Levitis qui ministrarent
et recordarentur operum eius et glorificarent atque laudarent
Dominum Deum Israhel. Asaph principem et secundum eius Zacchariam porro Iahihel
et Semiramoth et Ieihel et Matthathiam et Eliab et Banaiam et
Obededom et Ieihel super organa psalterii et lyras Asaph autem
ut cymbalis personaret. Banaiam vero et Azihel sacerdotes canere tuba iugiter coram
arca foederis Domini. In illo die fecit David principem ad confitendum Domino
Asaph et fratres eius. Confitemini Domino invocate nomen eius notas facite in
populis adinventiones illius. Canite ei et psallite et narrate omnia mirabilia eius. Laudate nomen sanctum eius laetetur cor quaerentium
Dominum. Quaerite Dominum et virtutem eius quaerite faciem eius
semper. Recordamini mirabilium eius quae fecit signorum illius et
iudiciorum oris eius. Semen Israhel servi eius filii Iacob electi illius. Ipse Dominus Deus noster in universa terra iudicia eius. Recordamini in sempiternum pacti eius sermonis quem
praecepit in mille generationes. Quem pepigit cum Abraham et iuramenti illius cum Isaac. Et constituit illud Iacob in praeceptum et Israhel in
pactum sempiternum. Dicens tibi dabo terram Chanaan funiculum hereditatis
vestrae. Cum essent pauci numero parvi et coloni eius. Et transierunt de gente in gentem et de regno ad populum
alterum. Non dimisit quemquam calumniari eos sed increpuit pro eis
reges. Nolite tangere christos meos et in prophetis meis nolite
malignari. Canite Domino omnis terra adnuntiate ex die in diem
salutare eius. Narrate in gentibus gloriam eius in cunctis populis
mirabilia illius. Quia magnus Dominus et laudabilis nimis et horribilis
super omnes deos. Omnes enim dii populorum idola Dominus autem caelos fecit. Confessio et magnificentia coram eo fortitudo et gaudium
in loco eius. Adferte Domino familiae populorum adferte Domino gloriam
et imperium. Date Domino gloriam nomini eius levate sacrificium et
venite in conspectu eius et adorate Dominum in decore sancto. Commoveatur a facie illius omnis terra ipse enim fundavit
orbem inmobilem. Laetentur caeli et exultet terra et dicant in nationibus
Dominus regnavit. Tonet mare et plenitudo eius exultent agri et omnia quae
in eis sunt. Tunc laudabunt ligna saltus coram Domino quia venit
iudicare terram. Confitemini Domino quoniam bonus quoniam in aeternum
misericordia eius. Et dicite salva nos Deus salvator noster et congrega nos
et erue de gentibus ut confiteamur nomini sancto tuo et
exultemus in carminibus tuis. Benedictus Dominus Deus Israhel ab aeterno usque in
aeternum et dicat omnis populus amen et hymnus Domino. Dereliquit itaque ibi coram arca foederis Domini Asaph et
fratres eius ut ministrarent in conspectu arcae iugiter per
singulos dies et vices suas. Porro Obededom et fratres eius sexaginta octo et Obededom
filium Idithun et Osa constituit ianitores. Sadoc autem sacerdotem et fratres illius sacerdotes coram
tabernaculo Domini in excelso quod erat in Gabaon. Ut offerrent holocausta Domino super altare
holocaustomatis iugiter mane et vespere iuxta omnia quae
scripta sunt in lege Domini quam praecepit Israheli. Et post eum Heman et Idithun et reliquos electos
unumquemque vocabulo suo ad confitendum Domino quoniam in
aeternum misericordia eius. Heman quoque et Idithun canentes tuba et quatientes
cymbala et omnia musicorum organa ad canendum Deo filios autem
Idithun fecit esse portarios. Reversusque est omnis populus in domum suam et David ut
benediceret etiam domui suae.