Philisthim autem pugnabant contra Israhel fugeruntque viri
Israhel Palestinos et ceciderunt vulnerati in monte Gelboe. Cumque adpropinquassent Philisthei persequentes Saul et
filios eius percusserunt Ionathan et Abinadab et Melchisuae
filios Saul. Et adgravatum est proelium contra Saul inveneruntque eum
sagittarii et vulneraverunt iaculis. Et dixit Saul ad armigerum suum evagina gladium tuum et
interfice me ne forte veniant incircumcisi isti et inludant
mihi noluit autem armiger eius hoc facere timore perterritus
arripuit igitur Saul ensem et inruit in eum. Quod cum vidisset armiger eius videlicet mortuum esse Saul
inruit etiam ipse in gladium suum et mortuus est. Interiit ergo Saul et tres filii eius et omnis domus illius
pariter concidit. Quod cum vidissent viri Israhel qui habitabant in
campestribus fugerunt et Saul ac filiis eius mortuis
dereliquerunt urbes suas et huc illucque dispersi sunt
veneruntque Philisthim et habitaverunt in eis. Die igitur altero detrahentes Philisthim spolia caesorum
invenerunt Saul et filios eius iacentes in monte Gelboe. Cumque spoliassent eum et amputassent caput armisque
nudassent miserunt in terram suam ut circumferretur et
ostenderetur idolorum templis et populis. Arma autem eius consecraverunt in fano dei sui et caput
adfixerunt in templo Dagon. Hoc cum audissent viri Iabesgalaad omnia scilicet quae
Philisthim fecerunt super Saul. Consurrexerunt singuli virorum fortium et tulerunt
cadavera Saul et filiorum eius adtuleruntque ea in Iabes et
sepelierunt ossa eorum subter quercum quae erat in Iabes et
ieiunaverunt septem diebus. Mortuus est ergo Saul propter iniquitates suas eo quod
praevaricatus sit mandatum Domini quod praeceperat et non
custodierit illud sed insuper etiam pythonissam consuluerit. Nec speraverit in Domino propter quod et interfecit eum et
transtulit regnum eius ad David filium Isai.