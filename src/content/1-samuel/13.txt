Filius unius anni Saul cum regnare coepisset duobus autem
annis regnavit super Israhel. Et elegit sibi Saul tria milia de Israhel et erant cum Saul
duo milia in Machmas et in monte Bethel mille autem cum
Ionathan in Gabaath Beniamin porro ceterum populum remisit
unumquemque in tabernacula sua. Et percussit Ionathan stationem Philisthim quae erat in
Gabaa quod cum audissent Philisthim Saul cecinit bucina in omni
terra dicens audiant Hebraei. Et universus Israhel audivit huiuscemodi famam percussit
Saul stationem Philisthinorum et erexit se Israhel adversum
Philisthim clamavit ergo populus post Saul in Galgala. Et Philisthim congregati sunt ad proeliandum contra Israhel
triginta milia curruum et sex milia equitum et reliquum vulgus
sicut harena quae est in litore maris plurima et ascendentes
castrametati sunt in Machmas ad orientem Bethaven. Quod cum vidissent viri Israhel se in arto sitos adflictus
est enim populus absconderunt se in speluncis et in abditis in
petris quoque et in antris et in cisternis. Hebraei autem transierunt Iordanem terram Gad et Galaad
cumque adhuc esset Saul in Galgal universus populus perterritus
est qui sequebatur eum. Et expectavit septem diebus iuxta placitum Samuhel et non
venit Samuhel in Galgala dilapsusque est populus ab eo. Ait ergo Saul adferte mihi holocaustum et pacifica et
obtulit holocaustum. Cumque conplesset offerens holocaustum ecce Samuhel
veniebat et egressus est Saul obviam ei ut salutaret eum. Locutusque est ad eum Samuhel quid fecisti respondit Saul
quia vidi quod dilaberetur populus a me et tu non veneras iuxta
placitos dies porro Philisthim congregati fuerant in Machmas. Dixi nunc descendent Philisthim ad me in Galgala et faciem
Domini non placavi necessitate conpulsus obtuli holocaustum. Dixitque Samuhel ad Saul stulte egisti nec custodisti
mandata Domini Dei tui quae praecepit tibi quod si non fecisses
iam nunc praeparasset Dominus regnum tuum super Israhel in
sempiternum. Sed nequaquam regnum tuum ultra consurget quaesivit sibi
Dominus virum iuxta cor suum et praecepit ei Dominus ut esset
dux super populum suum eo quod non servaveris quae praecepit
Dominus. Surrexit autem Samuhel et ascendit de Galgalis in Gabaa
Beniamin et recensuit Saul populum qui inventi fuerant cum eo
quasi sescentos viros. Et Saul et Ionathan filius eius populusque qui inventus
fuerat cum eis erat in Gabaa Beniamin porro Philisthim
consederant in Machmas. Et egressi sunt ad praedandum de castris Philisthim tres
cunei unus cuneus pergebat contra viam Ephra ad terram Saul. Porro alius ingrediebatur per viam Bethoron tertius autem
verterat se ad iter termini inminentis valli Seboim contra
desertum. Porro faber ferrarius non inveniebatur in omni terra
Israhel caverant enim Philisthim ne forte facerent Hebraei
gladium aut lanceam. Descendebat ergo omnis Israhel ad Philisthim ut exacueret
unusquisque vomerem suum et ligonem et securim et sarculum. Retunsae itaque erant acies vomerum et ligonum et
tridentum et securium usque ad stimulum corrigendum. Cumque venisset dies proelii non est inventus ensis et
lancea in manu totius populi qui erat cum Saul et cum Ionathan
excepto Saul et Ionathan filio eius. Egressa est autem statio Philisthim ut transcenderet in
Machmas.