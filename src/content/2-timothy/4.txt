Testificor coram Deo et Christo Iesu qui iudicaturus est
vivos ac mortuos et adventum ipsius et regnum eius. Praedica verbum insta oportune inportune argue obsecra
increpa in omni patientia et doctrina. Erit enim tempus cum sanam doctrinam non sustinebunt sed ad
sua desideria coacervabunt sibi magistros prurientes auribus. Et a veritate quidem auditum avertent ad fabulas autem
convertentur. Tu vero vigila in omnibus labora opus fac evangelistae
ministerium tuum imple. Ego enim iam delibor et tempus meae resolutionis instat. Bonum certamen certavi cursum consummavi fidem servavi. In reliquo reposita est mihi iustitiae corona quam reddet
mihi Dominus in illa die iustus iudex non solum autem mihi sed
et his qui diligunt adventum eius. Festina venire ad me cito. Demas enim me dereliquit diligens hoc saeculum et abiit
Thessalonicam Crescens in Galliam Titus in Dalmatiam. Lucas est mecum solus Marcum adsume et adduc tecum est enim
mihi utilis in ministerium. Tychicum autem misi Ephesum. Paenulam quam reliqui Troade apud Carpum veniens adfers et
libros maxime autem membranas. Alexander aerarius multa mala mihi ostendit reddat ei
Dominus secundum opera eius. Quem et tu devita valde enim restitit verbis nostris. In prima mea defensione nemo mihi adfuit sed omnes me
dereliquerunt non illis reputetur. Dominus autem mihi adstitit et confortavit me ut per me
praedicatio impleatur et audiant omnes gentes et liberatus sum
de ore leonis. Liberabit me Dominus ab omni opere malo et salvum faciet in
regnum suum caeleste cui gloria in saecula saeculorum amen. Saluta Priscam et Aquilam et Onesifori domum. Erastus remansit Corinthi Trophimum autem reliqui infirmum
Mileti. Festina ante hiemem venire salutat te Eubulus et Pudens et
Linus et Claudia et fratres omnes. Dominus Iesus cum spiritu tuo gratia nobiscum amen.