Factum est autem cum audisset Sanaballat quod aedificaremus
murum iratus est valde et motus nimis subsannavit Iudaeos. Et dixit coram fratribus suis et frequentia Samaritanorum
quid Iudaei inbecilli faciunt num dimittent eos gentes num
sacrificabunt et conplebunt in una die numquid aedificare
poterunt lapides de acervis pulveris qui conbusti sunt. Sed et Tobias Ammanites proximus eius ait aedificent si
ascenderit vulpis transiliet murum eorum lapideum. Audi Deus noster quia facti sumus despectio converte
obprobrium super caput eorum et da eos in despectionem in terra
captivitatis. Ne operias iniquitatem eorum et peccatum eorum coram facie
tua non deleatur quia inriserunt aedificantes. Itaque aedificavimus murum et coniunximus totum usque ad
partem dimidiam et provocatum est cor populi ad operandum. Factum est autem cum audisset Sanaballat et Tobias et Arabes
et Ammanitae et Azotii quod obducta esset cicatrix muri
Hierusalem et quod coepissent interrupta concludi irati sunt
nimis. Et congregati omnes pariter ut venirent et pugnarent contra
Hierusalem et molirentur insidias. Et oravimus Deum nostrum et posuimus custodes super murum
die et nocte contra eos. Dixit autem Iudas debilitata est fortitudo portantis et
humus nimia est et nos non poterimus aedificare murum. Et dixerunt hostes nostri nesciant et ignorent donec
veniamus in medio eorum et interficiamus eos et cessare
faciamus opus. Factum est autem venientibus Iudaeis qui habitabant iuxta
eos et dicentibus nobis per decem vices ex omnibus locis quibus
venerant ad nos. Statui in loco post murum per circuitum populum in ordine
cum gladiis suis et lanceis et arcis. Perspexi atque surrexi et aio ad optimates et ad
magistratus et ad reliquam partem vulgi nolite timere a facie
eorum Domini magni et terribilis mementote et pugnate pro
fratribus vestris filiis vestris et filiabus vestris uxoribus
vestris et domibus. Factum est autem cum audissent inimici nostri nuntiatum
esse nobis dissipavit Deus consilium eorum et reversi sumus
omnes ad muros unusquisque ad opus suum. Et factum est a die illa media pars iuvenum eorum faciebant
opus et media parata erat ad bellum et lanceae et scuta et
arcus et loricae et principes post eos in omni domo Iuda. Aedificantium in muro et portantium onera et inponentium
una manu sua faciebat opus et altera tenebat gladium. Aedificantium enim unusquisque gladio erat accinctus renes
et aedificabant et clangebant bucina iuxta me. Et dixi ad optimates et ad magistratus et ad reliquam
partem vulgi opus grande est et latum et nos separati sumus in
muro procul alter ab altero. In loco quocumque audieritis clangorem tubae illuc
concurrite ad nos Deus noster pugnabit pro nobis. Et nos ipsi faciamus opus et media pars nostrum teneat
lanceas ab ascensu aurorae donec egrediantur astra. In tempore quoque illo dixi populo unusquisque cum puero
suo maneat in medio Hierusalem et sint vobis vices per noctem
et diem ad operandum. Ego autem et fratres mei et pueri mei et custodes qui erant
post me non deponebamus vestimenta nostra unusquisque tantum
nudabatur ad baptismum.