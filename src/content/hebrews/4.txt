Timeamus ergo ne forte relicta pollicitatione introeundi in
requiem eius existimetur aliqui ex vobis deesse. Etenim et nobis nuntiatum est quemadmodum et illis sed non
profuit illis sermo auditus non admixtis fidei ex his quae
audierunt. Ingrediemur enim in requiem qui credidimus quemadmodum dixit
sicut iuravi in ira mea si introibunt in requiem meam et quidem
operibus ab institutione mundi factis. Dixit enim quodam loco de die septima sic et requievit Deus
die septima ab omnibus operibus suis. Et in isto rursum si introibunt in requiem meam. Quoniam ergo superest quosdam introire in illam et hii
quibus prioribus adnuntiatum est non introierunt propter
incredulitatem. Iterum terminat diem quendam hodie in David dicendo post
tantum temporis sicut supra dictum est hodie si vocem eius
audieritis nolite obdurare corda vestra. Nam si eis Iesus requiem praestitisset numquam de alio
loqueretur posthac die. Itaque relinquitur sabbatismus populo Dei. Qui enim ingressus est in requiem eius etiam ipse requievit
ab operibus suis sicut a suis Deus. Festinemus ergo ingredi in illam requiem ut ne in id ipsum
quis incidat incredulitatis exemplum. Vivus est enim Dei sermo et efficax et penetrabilior omni
gladio ancipiti et pertingens usque ad divisionem animae ac
spiritus conpagum quoque et medullarum et discretor
cogitationum et intentionum cordis. Et non est ulla creatura invisibilis in conspectu eius
omnia autem nuda et aperta sunt oculis eius ad quem nobis sermo. Habentes ergo pontificem magnum qui penetraverit caelos
Iesum Filium Dei teneamus confessionem. Non enim habemus pontificem qui non possit conpati
infirmitatibus nostris temptatum autem per omnia pro
similitudine absque peccato. Adeamus ergo cum fiducia ad thronum gratiae ut
misericordiam consequamur et gratiam inveniamus in auxilio
oportuno.